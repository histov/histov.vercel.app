---
sidebar_position: 11
toc_max_heading_level: 4
---

# 孟子集註(10)

## 孟子集註大全卷之十

### 萬章章句下

- 凡九章

#### 1장

孟子曰 伯夷 目不視惡色 耳不聽惡聲 非其君不事 非其民不使 治則進 亂則退 橫政之所出 橫民之所止 不忍居也 思與鄕人處 如以朝衣朝冠 坐於塗炭也 當紂之時 居北海之濱 以待天下之淸也 故聞伯夷之風者 頑夫廉 懦夫有立志 [治去聲下同 橫去聲 朝音潮]

* 橫 謂不循法度 頑者無知覺 廉者有分辨 懦 柔弱也 餘並見前篇[見形甸反 下文餘見並同]

伊尹曰 何事非君 何使非民 治亦進 亂亦進 曰 天之生斯民也 使先知 覺後知 使先覺 覺後覺 予天民之先覺者也 予將以此道 覺此民也 思天下之民 匹夫匹婦 有不與被堯舜之澤者 若己推而內之溝中 其自任以天下之重也 [與音預]

* 何事非君 言所事卽君 何使非民 言所使卽民 無不可事之君 無不可使之民也 餘見前篇

柳下惠 不羞汙君 不辭小官 進不隱賢 必以其道 遺佚而不怨 阨窮而不憫 與鄕人處 由由然不忍去也 爾爲爾 我爲我 雖袒裼裸裎於我側 爾焉能浼我哉 故聞柳下惠之風者 鄙夫寬 薄夫敦

* 鄙 狹陋也 敦 厚也 餘見前篇

  * 問 夷惠勝伊尹得些 朱子曰 伊尹體用較全夷惠高似伊尹伊尹大如夷惠

  * ○新安陳氏曰 凡言聞其風者皆道不行於當時而其流風餘韻足以聳動後世者也伊尹道行於當時有功業可見不待以風言夷惠道不行於當時無功業可見而其制行之高足使後世想聞其餘風而興起所以以風言夷則風之淸惠則風之和也或曰孔子道亦不行於當時而不以風言何也曰孔子如太極元氣之運風不足以言之也司馬遷謂講業齊魯之都觀夫子遺風亦以風言特於齊魯之地觀之則所指者有界限而所觀者亦然故亦以風言耳

孔子之去齊 接淅而行 去魯 曰 遲遲 吾行也 去父母國之道也 可以速而速 可以久而久 可以處而處 可以仕而仕 孔子也 [淅先歷反]

* 接 猶承也 淅 漬[疾智反]米水也 漬米將炊而欲去之速 故以手承水取米而行 不及炊也 擧此一端 以見[形甸反]其久速仕止 各當其可也 [記曰當其可之謂時] 或曰 孔子去魯 不稅[與脫同]冕而行 豈得爲遲 楊氏曰 孔子欲去之意久矣 不欲苟去 故遲遲其行也 膰肉不至 則得以微罪行矣 故不稅冕而行 非速也

孟子曰 伯夷 聖之淸者也 伊尹 聖之任者也 柳下惠 聖之和者也 孔子 聖之時者也

* 張子曰 無所雜者 淸之極 無所異者 和之極 勉而淸 非聖人之淸 勉而和 非聖人之和 所謂聖者 不勉不思 而至焉者也 孔氏曰 任者 以天下爲己責也 愚謂孔子仕止久速 各當其可 蓋兼三子之所以聖者而時出之 非如三子之可以一德名也 或疑伊尹出處[上聲] 合乎孔子而不得爲聖之時 何也 程子曰 終是任底意思[去聲]在
  * 朱子曰夷惠氣質有偏比之夫子終有不中節處所以易中說中正伊川謂中重於正正不必中也言中則正已在其中蓋無中則做正不出來而單言正則未必能中也夷惠諸子其正與夫子同而夫子之中則非諸子所及也
  * ○淸任和都是有病痛底聖人問伊尹似無病痛曰五就湯五就桀孔子必不肯恁地只爲他任得太過所謂任只就他治亦進亂亦進處看其自任以天下之重如此雖云祿之天下繫馬千駟弗顧弗受然終是任處多如柳下惠不以三公易其介固是介然終是和處多問三子之德各偏於一亦盡其一德之中否曰三子之德但各至於一偏之極旣云偏則不得謂之中矣如伯夷雖有善其辭命而至者不受也此便是偏處若善其辭命而吾受之亦何妨只觀孔子便不然問旣云一偏何以謂之聖曰聖只是做到極處自然安行不待勉强故謂之聖非中之謂也
  * ○三聖是知之不至三子不惟淸不能和和不能淸但於淸處和處亦皆過如射者皆中而不中鵠問旣是如此何以爲聖人之淸和曰却是天理中流出無駁雜雖是過當直是無纖毫查滓孔子集大成無所不該非特兼三子所長而已但與三子比並說時是兼其所長曰三子是資禀如此否曰然
  * ○問如伯夷之淸而不念舊惡柳下惠之和而不以三公易其介此其所以爲聖之淸聖之和也但其流獘則有隘與不恭之失曰這也是諸先生恐傷觸二子所以說流獘今以聖人觀二子則二子多有欠闕處才有欠闕處便有獘所以孟子直說他隘與不恭不曾說其末流如此
  * ○問伊川云伊尹終有任底意思在謂他有擔當作爲底意思只這些意思便非夫子氣象否曰然然此處極難看且放那裏久之看道理熟自見强說不得若謂伊尹有這些意思在爲非聖人之至則孔孟皇皇汲汲去齊去魯之梁之魏非無意者其所以異伊尹者何也
  * ○問夫子若處伊尹之地也如他任如何曰夫子自是不同不如此著意
  * ○南軒張氏曰孔子之速也遲也皆道之所在也曰可以速而速可以久而久比公孫丑篇易一則字尤見從容不迫與時偕行之意聖之時云者非聖人之趍時聖人之動固無不時也
  * ○慶源輔氏曰伊尹惟其任底意思在故未能與天爲一而不得爲聖之時若孔子則雖視天下無不可爲之時在己無不可行之道然却無伊尹這些意思曰如有用我者期月而已可也如有用我者吾其爲東周乎多少含蓄意思此其所以與天爲一而謂之聖之時也
  * ○東陽許氏曰此章聖字言夷惠伊尹處是以地言與大而化之之聖不同只是淸任和到極處故謂之聖孔子則是大而化之之聖其行之時中則淸任和時而出之亦無不到極處

孔子之謂集大成 集大成也者 金聲而玉振之也 金聲也者 始條理也 玉振之也者 終條理也 始條理者 智之事也 終條理者 聖之事也

* 此言孔子集三聖之事而爲一大聖之事 猶作樂者 集衆音之小成而爲一大成也 成者 樂之一終 書所謂簫韶九成 是也 [書益稷篇註簫古文作箾箾韶蓋舜樂之總名也九成者猶周禮所謂九變也] 金 鐘屬 聲 宣也 如聲罪致討之聲 玉 磬也 振 收也 如振河海而不洩[私列反]之振 始 始之也 終 終之也 條理 猶言脉絡 指衆音而言也 智者 知之所及 聖者 德之所就也 蓋樂有八音 金石絲竹匏土革木 若獨奏一音 則其一音 自爲始終而爲一小成 猶三子之所知 偏於一而其所就 亦偏於一也 八音之中 金石爲重 故特爲衆音之綱紀 又金始震而玉終詘[渠勿反]然也
  * 記聘義昔者君子比德於玉焉溫潤而澤仁也縝密以栗知也廉而不劌音蹶傷也義也垂之如隊直位反禮也扣之其聲淸越以長其中詘然樂也越猶揚也詘然絶止之貌朱子曰金聲有洪殺始震終細玉聲則始終如一扣之其聲詘然而止

* 故並奏八音 則於其未作而先擊鎛鐘 以宣其聲 [鎛伯各反鐘名] 俟其旣闋[苦穴反]而後擊特磬 以收其韻 [新安陳氏曰特專也單擊磬曰特磬] 宣以始之 收以終之 二者之間 脉絡貫通 無所不備 則合衆小成而爲一大成 猶孔子之知無不盡而德無不全也 金聲玉振 始終條理 疑古樂經之言 故兒[研兮反]寬云 唯天子 建中和之極 兼總條貫 金聲而玉振之[新安倪氏曰前漢兒寬與武帝論封禪儀而有是言必非其自言又不純擧孟子之言且簡約精密故疑其爲古樂書之言也] 亦此意也
  * 程子曰金聲而玉振之此孟子爲學者言終始之義也始於致知智之事也行所知而至其極聖之事也易曰知至至之知終終之是也
  * ○問始終條理朱子曰如今樂之始作先撞鐘是金聲之也樂終擊磬是玉振之也始終如此而中間乃大合樂六律五聲八音一齊莫不備擧孟子以此譬孔子如伯夷聖之淸伊尹聖之任柳下惠聖之和都如樂器有一件相似是金聲底從頭到尾只是金聲是玉聲底從頭到尾只是玉聲
  * ○始條理是知終條理是行問智之事聖之事工夫全在智字上三子所以各極於一偏緣他合下少致知工夫看得道理有偏故其終之成亦只至一偏之極孔子合下知得至到看得道理周徧精切無所不盡故其德之成亦兼該畢備而無一德一行之或闕曰然
  * ○金聲或洪或殺淸濁萬殊玉聲淸越和平首尾如一故樂之作也八音克諧雖若無所先後然奏之以金節之以玉其序亦有不可紊者焉蓋其奏之也所以極其變也其節之也所以成其章也變者雖殊而所以成者未嘗不一成者雖一而所歷之變洪纖淸濁亦無所不具於至一之中聖人之知精粗大小無所不同聖人之德精粗大小無所不備其始卒相成蓋如此此金聲而玉振之所以譬夫孔子之集大成而非三子之所得與也然卽其全而論其偏則纖而不能洪淸而不能濁者是其金聲之不備也不能備乎金聲而遽以玉振之雖其所以振之者未嘗有異然其所振一全一闕則其玉之爲聲亦有所不能同矣
  * ○奏之以金節之以玉奏之所以極其變節之所以成其章也
  * ○南軒張氏曰條理云者有倫緒而不紊之謂始條理者析衆理於毫釐也終條理者備衆理於一貫也
  * ○致知智之事行其所知而極其至聖之事也據此一節乃是言學者之事所以學於聖人者故因上文金聲玉振而言言學之序如此蓋聖人則聖智合一無始卒之異學者則必知所先後然後有以入德也故孟子於此一節特分而言之明聖人之智學者所當先務必明盡衆理咸極其至然後力行以造夫聖人之所以聖者始終各有條而不可亂也智之事聖之事猶言學智聖之功夫非便以爲智聖也
  * ○勉齋黃氏曰孔子之異於三子者知之至而行之盡三子之不及孔子者知有所蔽於始而行有闕於終也此孔子所以獨得其全而三子僅得其偏也

智 譬則巧也 聖 譬則力也 由射於百步之外也 其至 爾力也 其中 非爾力也 [中去聲]

* 此復[扶又反]以射之巧力發明聖智二字之義見孔子巧力俱全而聖智兼備三子則力有餘而巧不足是以一節雖至於聖而智不足以及乎時中也
  * 張子曰 夷惠智不明於至善故偏入於淸和然而卒能成性故雖聖而不智孔子智旣明於至善故集大成如淸和時任皆有之無不曲當也故聖且智金聲而玉振也
  * ○龜山楊氏曰 伯夷伊尹柳下惠於淸任和處已至聖人但其他處未必皆中其至與孔子同而其中與孔子異只爲不能無偏故也若隘與不恭其所偏歟
  * ○問以智比聖智固未可以言聖然孟子以智譬巧以聖譬力力旣不及於巧則是聖必由於智也明矣而尹和靖乃曰始條理者猶可以用智終條理則智不容於其間矣則是以聖智淺深而言與孟子之意似相戾惟伊川引易知至至之知終終之其意若曰夫子所以能集三子而大成者由其始焉知之之深也蓋知之至行之必至三子之智始焉知之未盡故其後行之雖各極其至終未免各失於一偏非終條理者未到以其始條理者已差之矣不知伊川之意是如此否朱子曰甚好
  * ○問孟子旣以智爲始聖爲終則智者致知之事聖者極至之名其終復曰智巧聖力是智反妙於聖矣南軒以爲論學則智聖有始終之序語道則聖之極是智之極者也此說似可以破前所疑否曰智是見得徹之名聖是行得到之號有先後而無淺深也聖而不智如水母之無鰕亦將何所到乎
  * ○以緩急論則智居先若把輕重論則聖爲重
  * ○問其至爾力其中非爾力還是三子只有力無智否曰不是無智知處偏故至處亦偏如孔子則箭箭中紅心三子則每人各中一邊緣他當初見得偏故至處亦偏曰如此則三子不可謂之聖曰不可謂之聖之大成畢竟那淸是聖之淸和是聖之和雖使聖人淸和亦不過如此顔子則巧處工夫已至點點皆可中但只是力不至耳使顔子力至便與孔子一般
  * ○金玉備巧力全者孔子也若顔子之博文而約以禮竭才而不能及則金聲已備而玉有未振巧足以中而力有未完者歟故以所至論之則顔子不若三子之成以所期言之則三子不若顔子之大以學之序而論之則三子皆失其所當先故行愈力而見愈偏而顔子循序以進則其所進未可量也惜不及見其成耳然就三子而論之則伊尹之學又密於夷惠矣
  * ○東陽許氏曰此一節以射比四聖人能挽彊弓射遠地此力也能中其的乃巧也必先知的之所在又知中之之法然後因力之所至而中之謂知之明然後行之從容中道三子力量雖到而知有未至故不及孔子

* ○此章 言三子之行[去聲] 各極其一偏 孔子之道 兼全於衆理 所以偏者 由其蔽於始 是以缺於終 所以全者 由其知之至 是以行之盡 三子 猶春夏秋冬之各一其時 孔子 則太和元氣之流行於四時也
  * 雲峯胡氏曰 此章之旨集註偏全二字盡之譬之樂則一音自爲始終者偏而八音相爲始終者全譬之射則力而不巧者偏力而又巧者全孟子始則皆謂之聖各以其所行言末則先智而後聖統以其知與行言惟知之偏故行之所至者各極其偏惟知之全則行不期其全而自極於全

#### 2장

○北宮錡 問曰 周室班爵祿也 如之何 [錡魚綺反]

- 北宮 姓 錡 名 衛人 班 列也

孟子曰 其詳 不可得而聞也 諸侯 惡其害己也 而皆去其籍 然而軻也 嘗聞其略也 [惡去聲 去上聲]

- 當時諸侯 兼幷[去聲]僭竊 故惡周制 妨害己之所爲也
  - 慶源輔氏曰 兼幷則其國日大僭竊則其祿日侈

天子一位 公一位 侯一位 伯一位 子男同一位 凡五等也 君一位 卿一位 大夫一位 上士一位 中士 一位 下士一位 凡六等

- 此班爵之制也 五等 通於天下 六等 施於國中
  - 慶源輔氏曰 位以爵定

天子之制 地方千里 公侯 皆方百里 伯 七十里 子男 五十里 凡四等 不能五十里 不達於天子 附於諸侯 曰附庸

- 此以下 班祿之制也 不能 猶不足也 小國之地 不足五十里者 不能自達於天子 因大國以姓名通 謂之附庸 若春秋邾儀父[音甫]之類 是也
  - 春秋隱公元年三月 公及邾儀父盟于蔑
  - ○慶源輔氏曰 田以祿分

天子之卿 受地視侯 大夫는 受地視伯 元士 受地視子男

- 視 比也 徐氏曰 王畿之內 亦制都鄙受地也 元士 上士也
  - 趙氏曰 食采邑於畿內祿之多少以外諸侯爲差不言中下士視附庸也

大國 地方百里 君 十卿祿 卿祿 四大夫 大夫 倍上士 上士 倍中士 中士 倍下士 下士與庶人在官者 同祿 祿足以代其耕也

- 十 十倍之也 四 四倍之也 倍 加一倍也 徐氏曰 大國君田 三萬二千畝 其入可食[音嗣下可食並同]二千八百八十人 卿田 三千二百畝 可食二百八十八人 大夫田 八百畝 可食七十二人 上士田 四百畝 可食三十六人 中士田 二百畝 可食十八人 下士與庶人在官者田 百畝 可食九人至五人 庶人在官 府史胥徒也
  - 周禮天官冢宰大宰卿一人小宰中大夫二人府六人史十有二人胥十有二人徒百有二十人府泊藏史掌書胥徒民服徭役者

- 愚按君以下 所食之祿 皆助法之公田 藉農夫之力以耕而收其租 士之無田與庶人在官者 則但受祿於官 如田之入而已

  - 朱子曰 府史胥徒以周禮考之人數極多安得許多閑祿給之嘗疑周禮一書方是起草未曾得行蘇子由古史疑府史胥徒太多當時却多兼官其實府史胥徒無許多

  - ○古者制國土地亦廣非如孟子百里之說禹會塗山執玉帛者萬國後來更相吞噬到周初只有千八百國是不及五分之一矣想得倂得來儘大周封新國若只用百里之地介在其間豈不爲大國所吞亦緣是誅紂伐奄滅國者五十得許多土地方封得許多人

次國 地方七十里 君 十卿祿 卿祿 三大夫 大夫 倍上士 上士 倍中士 中士 倍下士 下士與庶人在官者 同祿 祿足以代其耕也

- 三 謂三倍之也 徐氏曰 次國 君田 二萬四千畝 可食二千一百六十人 卿田 二千四百畝 可食二百十六人

小國 地方五十里 君 十卿祿 卿祿 二大夫 大夫 倍上士 上士 倍中士 中士 倍下士 下士與庶人在官者 同祿 祿足以代其耕也

- 二 卽倍也 徐氏曰 小國 君田 一萬六千畝 可食千四百四十人 卿田 一千六百畝 可食百四十四人

  - 朱子曰 君十卿祿者猶今之俸祿蓋君所自得爲私用者至於貢賦賓客朝覲祭享交聘往來又別有財儲爲公用如今太守旣有料錢至於貢賦公用又自有錢也

  - ○趙氏曰由卿而上三等之國異由大夫而下三等之國同者蓋卿而上其祿寖厚苟不爲之殺則地之所出不足以供大夫而下其祿寖薄苟爲之殺則臣之所養不能自給也

耕者之所獲 一夫 百畝 百畝之糞 上農夫 食九人 上次 食八人 中 食七人 中次 食六人 下 食五人 庶人在官者 其祿 以是爲差 [食音嗣 差楚宜反]

- 獲 得也 一夫一婦 佃田百畝 加之以糞 糞多而力勤者 爲上農 其所收 可供九人 其次 用力不齊 故有此五等 庶人在官者 其受祿不同 亦有此五等也

- ○愚按此章之說 與周禮王制不同 蓋不可考 闕之可也
  - 周禮地官司徒凡建邦國以土圭土其地猶言度其地而制其域諸公之地封疆方五百里其食者半諸侯之地封疆方四百里其食者參之一諸伯之地封疆方三百里其食者參之一諸子之地封疆方二百里其食者四之一諸男之地封疆方百里其食者四之一
  - ○記王制王者之制祿爵公侯伯子男凡五等諸侯之上大夫卿下大夫上士中士下士凡五等天子之田方千里公侯田方百里伯七十里子男五十里不能五十里者不合於天子附於諸侯曰附庸天子之三公之田視公侯天子之卿視伯天子之大夫視子男天子之元士視附庸制農田百畝百畝之分上農夫食九人其次食八人其次食七人其次食六人下農夫食五人庶人在官者其祿以是爲差也諸侯之下士視上農夫祿足以代其耕也中士倍下士上士倍中士下大夫倍上士卿四大夫祿君十卿祿次國之卿三大夫祿君十卿祿小國之卿倍大夫祿君十卿祿

- 程子曰 孟子之時 去先王未遠 載籍未經秦火 然而班爵祿之制 已不聞其詳 今之禮書 皆掇拾於煨[烏回反]燼[徐刃反]之餘 而多出於漢儒一時之傅[音附]會 奈何欲盡信而句爲之解乎 然則其事 固不可一二追復矣
  - 問孟子與周禮不同朱子曰此也難考畢竟周禮底是周禮是全書經聖人手必不會差孟子時典籍已散亡想見沒理會是以諸儒之說紛然而卒不能得其正也
  - ○慶源輔氏曰程子之說足以救陋儒泥古之失但據其所傳而姑存之使千百世之後一遇大聖則必能因其大體而詳其節目推其旣往以爲一時之制而先代聖王之法庶乎其可復見矣
  - ○新安倪氏曰周禮一書劉歆以爲河間獻王得之李氏女子劉歆以前世無傳習之者朱子謂周禮底是南軒嘗謂當以孟子爲正朱子恐非定說以周書武成分土惟三證之周禮之說恐不可信若王制則漢文帝使博士諸生刺六經中而作將以興王者之制度成於漢儒之手宜其有與他書不合者又按朱子謂嘗疑周禮一書方是起草未曾得行蔡九峯亦曰周禮首末未備周公未成之書也竊意此說爲是然則冬官之闕蓋其所未嘗筆者歟

#### 3장

3

○萬章 問曰 敢問友 孟子曰 不挾長 不挾貴 不挾兄弟而友 友也者 友其德也 不可以有挾也

- 挾者 兼有而恃之之稱

  - 慶源輔氏曰 兼夫有與恃二者之意 方謂之挾 但有之而不恃 則未謂之挾也

  - ○新安陳氏曰 有挾則取友之意不誠賢者必不與之友矣三者之中挾貴尤常情所易犯下文四節皆不挾貴者但有小大之差耳

孟獻子 百乘之家也 有友五人焉 樂正裘 牧仲 其三人則予忘之矣 獻子之與此五人者 友也 無獻子之家者也 此五人者 亦有獻子之家 則不與之友矣 [乘去聲下同]

- 孟獻子魯之賢大夫仲孫蔑[莫結反]也張子曰獻子忘其勢五人者忘人之勢不資其勢而利其有然後能忘人之勢若五人者有獻子之家則反爲獻子之所賤矣
  - 慶源輔氏曰獻子忘其勢不挾貴也五人忘人之勢無獻子之家也孟子歷擧四人事首於獻子事詳之又以見上之友下固不可有所挾下爲上所友亦不可有所利一有利之之意則爲人所賤失其可貴之實而不足友矣

非惟百乘之家 爲然也 雖小國之君 亦有之 費惠公曰 吾於子思 則師之矣 吾於顔般則友之矣 王順長息則事我者也 [費音秘 般音班]

- 惠公 費邑之君也 師 所尊也 友 所敬也 事我者 所使也

非惟小國之君 爲然也 雖大國之君 亦有之 晉平公之於亥唐也 入云則入 坐云則坐 食云則食 雖疏食菜羹 未嘗不飽 蓋不敢不飽也 然終於此而已矣 弗與共天位也 弗與治天職也 弗與食天祿也 士之尊賢者也 非王公之尊賢也 [疏食之食 音嗣 平公王公下 諸本多無之字 疑闕文也]

- 亥唐 晉賢人也 平公造[七到反]之 唐言入 公乃入 言坐 乃坐 言食 乃食也 疏食 糲[音厲 又音賴 又郞葛反]飯也 不敢不飽 敬賢者之命也

- ○范氏曰 位曰天位 職曰天職 祿曰天祿 言天所以待賢人 使治天民 非人君所得專者也
  - 慶源輔氏曰 平公之於亥唐則知所敬矣然不能與之共天位治天職食天祿則是不能推廣是心以體天而治民以及於國也
  - ○西山眞氏曰 天位所以處賢者天職所以任賢者天祿所以養賢者三者皆天所以待賢必使治天民者也而晉平公之於亥唐特虛尊之而已未嘗處之以位命之以職食之以祿也此豈王公尊賢之道哉

舜 尙見帝 帝 館甥于貳室 亦饗舜 迭爲賓主 是天子而友匹夫也

- 尙 上也 舜上而見於帝堯也 館 舍也 禮妻父曰外舅 謂我舅者 吾謂之甥 堯以女妻[去聲]舜 故謂之甥 貳室 副宮也 堯舍舜於副宮而就饗其食

用下敬上 謂之貴貴 用上敬下 謂之尊賢 貴貴尊賢 其義一也

- 貴貴尊賢 皆事之宜者 然當時但知貴貴而不知尊賢 故孟子曰其義一也

- ○此言朋友 人倫之一 所以輔仁 故以天子友匹夫而不爲詘[曲勿反] 以匹夫友天子而不爲僭 此堯舜所以爲人倫之至而孟子言必稱之也
  - 雲峯胡氏曰 中庸五達道於君臣父子夫婦長幼不言交獨曰朋友之交集註云天子友匹夫而不爲詘匹夫友天子而不爲僭此易之所謂上下交而其志同也卽中庸所謂朋友之交也朋友居人倫之一而足以輔仁則又有裨於人倫者也孟子言性善必稱堯舜旣稱其盡君臣之倫又稱其盡父子兄弟之倫此則又稱其盡朋友之倫朋友人倫之一非如堯之友舜不足以爲朋友人倫之至

#### 4장

○萬章 問曰 敢問交際 何心也 孟子曰 恭也

- 際 接也 交際 謂人以禮儀幣帛相交接也
  - 問 如此者 何心也 新安陳氏曰 所以表見其恭也

曰 郤之郤之 爲不恭 何哉 曰 尊者 賜之 曰 其所取之者 義乎 不義乎 而後受之 以是爲不恭 故 弗郤也

- 郤 不受而還之也 再言之未詳 [衍文也] 萬章疑交際之間有所郤者 人便以爲不恭 何哉 孟子言尊者之賜 而心竊計其所以得此物者未知合義與否 必其合義然後可受 不然則郤之矣 所以郤之爲不恭也
  - 新安陳氏曰 若計其物之初得合義與否而酌其辭受受其合義者則郤之者必以爲不合義也有此心非恭矣

曰 請無以辭郤之 以心郤之曰 其取諸民之不義也 而以他辭無受 不可乎 曰 其交也 以道 其接也 以禮 斯孔子受之矣

- 萬章 以爲彼旣得之不義則其餽 不可受 但無以言辭 間[去聲一本作問]而郤之 直以心 度[待洛反]其不義而託於他辭以郤之 如此可否邪 交以道 如餽贐聞戒周其飢餓之類 接以禮 謂辭命恭敬之節 孔子受之 如受陽貨烝豚之類也
  - 慶源輔氏曰 他辭郤之視貪利者固優然亦失之過由此而甚之必至於爲於陵仲子而後已孔子受之者得中道也

萬章曰 今有禦人於國門之外者 其交也 以道 其餽也 以禮 斯可受禦與 曰 不可 康誥曰 殺越人于貨 閔不畏死 凡民 罔不譈 是不待敎而誅者也 (殷受夏周受殷所不辭也於今爲烈) 如之何其受之 [與平聲 譈書作憝 徒對反]

- 禦 止也 止人而殺之 且奪其貨也 國門之外 無人之處也 萬章 以爲苟不問其物之所從來而但觀其交接之禮 則設有禦人者 用其禦得之貨 以禮餽我 則可受之乎 康誥 周書篇名 越 顚越也 今書 閔作暋 無凡民二字 譈 怨也 言殺人而顚越之 因取其貨 閔然不知畏死 凡民無不怨之 孟子 言此乃不待敎戒而當卽誅者也 如何而可受之乎 商受至爲烈十四字 語意不倫 李氏 以爲此必有斷簡 或闕文者 近之 而愚意其直爲衍字耳 然不可考 姑闕之 可也
  - 問 殷受夏周受殷所不辭也於今爲烈趙氏謂三代相傳以此法不須辭問也於今爲烈烈明法如之何受其餽也或者謂若義在可受則三代受人之天下而不辭今禦人者乃爲暴烈不義如此如何而可受其餽乎烈如詩序所謂厲王之烈者暴虐之意云爾或又以爲烈光也三代相受光烈至今也是三說者檡一而從之可也何至闕而不爲之說乎 朱子曰本文十四字自與上下文不相屬如趙氏之說則辭受二字與上下文亦不相似或者二說亦覺費力不若闕之之愈也
  - ○慶源輔氏曰 孟子旣以開曉之如此萬章猶不能反其意之偏以味孟子之言而復爲此問此正所謂詖辭蓋陷於郤之之意而不覺也故孟子又引康誥之說以曉之

曰 今之諸侯 取之於民也 猶禦也 苟善其禮際矣 斯君子受之 敢問何說也 曰 子以爲有王者作 將比今之諸侯而誅之乎 其敎之不改而後誅之乎 夫謂非其有而取之者 盗也 充類至義之盡也 孔子之仕於魯也 魯人獵較 孔子亦獵較 獵較猶可 而況受其賜乎 [比去聲 夫音扶 較音角]

- 比 連也 言今諸侯之取於民 固多不義 然有王者 起必不連合而盡誅之 必敎之不改而後誅之 則其與禦人之盗不待敎而誅者 不同矣 夫[音扶]禦人於國門之外 與非其有而取之 二者 固皆不義之類 然必禦人 乃爲眞盗 其謂非有而取 爲盗者 乃推其類 至於義之至精至密之處而極言之耳 非便以爲眞盗也 然則今之諸侯 雖曰取非其有 而豈可遽以同於禦人之盗也哉 又引孔子之事 以明世俗所尙 猶或可從 況受其賜 何爲不可乎 獵較 未詳 趙氏以爲田獵相較 奪禽獸以祭 孔子不違 所以小同於俗也 張氏以爲獵而較[音敎]所獲之多少也 二說 未知孰是
  - 慶源輔氏曰 其敎之不改而後誅之乎於此可見孟子待人之恕夫謂非其有而取之者盗也充類至義之盡也於此又可見孟子析理之精夫執其充類盡義之說而欲一槩以繩人幾何而不流於於陵仲子之爲哉

曰 然則孔子之仕也 非事道與 曰 事道也 事道 奚獵較也 曰 孔子先簿正祭器 不以四方之食 供簿正 曰 奚不去也 曰 爲之兆也 兆足以行矣 而不行而後去 是以未嘗有所終三年淹也 [與平聲]

- 此因孔子事而反覆辯論也 事道者 以行道爲事也 事道奚獵較也 萬章問也 先簿正祭器 未詳 徐氏曰 先以簿書正其祭器 使有定數而不以四方難繼之物 實之 夫[音扶]器有常數 實有常品 則其本正矣 彼獵較者 將久而自廢矣 未知是否也 兆 猶卜之兆 蓋事之端也 孔子所以不去者 亦欲小試行道之端 以示於人使知吾道之果可行也 若其端 旣可行而人不能遂行之然後 不得已而必去之 蓋其去 雖不輕 而亦未嘗不決 是以未嘗終三年留於一國也
  - 慶源輔氏曰 以孔子所謂吾豈匏瓜也哉焉能繫而不食之說與夫著之空言不如載之行事之說而觀之則是乃聖人之心也又曰魯人獵較孔子亦獵較于以見聖人同物之仁簿正祭器不以四方之食供簿正于以見聖人處事之智未嘗有所終三年之淹于以見聖人制行之勇

孔子 有見行可之仕 有際可之仕 有公養之仕 於季桓子 見行可之仕也 於衛靈公 際可之仕也 於衛孝公 公養之仕也

- 見行可 見其道之可行也 際可 接遇以禮也 公養 國君養賢之禮也 季桓子 魯卿 季孫斯也
  - 問 孔子仕於定公而言於季桓子何也朱子曰當時季氏執國柄定公亦自做主不起孔子相魯皆由桓子及桓子受女樂孔子便行矣問墮三都季氏何以不怨 曰 季氏是時自不奈那陪臣何故假孔子之力以去之桓子臨死謂康子曰使仲尼之去而魯終不治者由我故也孔子是時也失了機會不曾做得成
  - ○慶源輔氏曰 見行可庶乎道之行也際可適其禮之宜也公養受其養之義也

- 衛靈公 衛侯元也 孝公 春秋史記 皆無之 疑出公輒也
  - 慶源輔氏曰 或是字誤或是當時人呼出公爲孝公皆不可考

- 因孔子仕魯而言其仕 有此三者 故於魯則兆足以行矣而不行然後去而 於衛之事則又受其交際問餽而不郤之一驗也
  - 新安陳氏曰 以此釋際可公養之仕與章首本意有照應有收拾

- ○尹氏曰 不聞孟子之義則自好[去聲]者 爲於[音烏]陵仲子而已 聖賢辭受進退 惟義所在 愚按此章文義 多不可曉 不必强[上聲]爲之說

#### 5장

○孟子曰 仕非爲貧也 而有時乎爲貧 娶妻非爲養也 而有時乎爲養 [爲養並去聲 下同]

- 仕本爲[去聲下同]行道 而亦有家貧親老 或道與時違 而但爲祿仕者 如娶妻 本爲繼嗣 而亦有爲不能親操[倉刀反]井臼[汲臼之事]而欲資其餽養者
  - 新安陳氏曰 下二句不過譬上二句所以下文不復言此

爲貧者 辭尊居卑 辭富居貧

- 貧富 謂祿之厚薄 蓋仕不爲道已非出處[上聲]之正 故其所居 但當如此

辭尊居卑 辭富居貧 惡乎宜乎 抱關擊柝 [惡平聲 柝音託]

- 柝 夜行所擊木也 蓋爲貧者 雖不主於行道 而亦不可以苟祿
  - 新安陳氏曰 卑官雖無行道之責薄祿亦無苟受之理

故惟抱關擊柝之吏 位卑祿薄 其職易稱[二字並去聲下同]爲所宜居也 李氏曰 道不行矣 爲貧而仕者 此其律令也 若不能然 則是貪位慕祿而已矣

南軒張氏曰 旣曰爲貧則不當處尊與富若處尊與富是名爲爲貧而其實竊位也處尊富則當任行道之責

孔子 嘗爲委吏矣 曰 會計 當而已矣 嘗爲乘田矣 曰 牛羊 茁壯長而已矣 [委 烏僞反 會 工外反 當 都浪反 乘 去聲 茁 阻刮反 長上聲]

- 此孔子之爲貧而仕者也 委吏 主委積[子賜反]之吏也 乘田 主苑囿芻牧之吏也 茁 肥貌 言以孔子大聖 而嘗爲賤官 不以爲辱者 所謂爲貧而仕 官卑祿薄而職易稱也

朱子曰程先生說孔子爲乘田則爲乘田爲司冦則爲司冦無不可者孟子則必得賓師之位方能行道此便是他能大而不能小處惟是聖人則大小方圓無所不可也

位卑而言高 罪也 立乎人之本朝而道不行 耻也 [朝音潮]

- 以出位爲罪 則無行道之責 以廢道爲耻則非竊祿之官 此爲貧者之所以必辭尊富而寧處[上聲]貧賤也

○尹氏曰 言爲貧者 不可以居尊 居尊者必欲以行道

問位卑而言高罪也以君臣之分言之固是如此然時可以言而言亦豈得謂之出位朱子曰前世固有草茅韋布之士獻言者然皆有所因皆有次第未有無故忽然犯分而言者縱言之亦不見聽徒取辱爾若是明君自無壅蔽之患有言亦見聽不然豈可不循分而徒取失言之辱哉如史記說商鞅范睢之事彼雖小人然言皆有序不肯妄發賈誼固有才文章亦雄偉只是言語急迫失進言之序看有甚事都一齊說了宜絳灌之徒不說而文帝謙讓未遑也易曰艮其輔言有序悔亡聖人之意可見矣

○位卑者人責不加焉言高則罪矣故可以姑守其職此爲貧而仕之法也若夫立人之本朝則當以行道爲任道不行而竊其位君子之所耻也

○新安陳氏曰此章始爲爲貧而仕者言終爲位高祿厚者言居卑貧者雖其職易稱尙必求稱其職如孔子之爲委吏乘田必求會計之當牛羊之茁是也豈有位高祿厚而不求行道以稱其職者今人於位卑言高則凛然懼其爲罪而不敢犯於立朝道不行則冥然不以爲耻而冒犯之罪自外至或以得罪猶可言也耻自內生當耻而不知耻不可言矣

#### 6장

○萬章曰 士之不託諸侯 何也 孟子曰 不敢也 諸侯 失國而後 託於諸侯 禮也 士之託於諸侯 非禮也

- 託 寄也 謂不仕而食其祿也 古者諸侯出奔他國 食其廩餼[許旣反]謂之寄公
  - 記郊特牲諸侯不臣寓公故古者寓公不繼世寓寄也
  - ○喪大記君之喪大小歛爲寄公國賓出

- 士無爵土 不得比諸侯 不仕而食祿 則非禮也
  - 慶源輔氏曰 諸侯之視諸侯雖其爵有五等之殊然其實則皆國君也且本有爵土不幸出奔而來適我國則其國君以廩餼之是乃禮之所宜也故可受而謂之寄公若士之於諸侯則有尊卑貴賤之不同又本無爵土豈可自比於諸侯故必仕而後當賦以祿

萬章曰 君餽之粟則受之乎 曰 受之 受之 何義也 曰 君之於氓也 固周之

- 周 救也 視其空[去聲]乏 則周䘏[與恤同]之無常數 君待民之禮也

曰 周之則受 賜之則不受 何也 曰 不敢也 曰 敢問其不敢 何也 曰 抱關擊柝者 皆有常職 以食於上 無常職而賜於上者 以爲不恭也

- 賜 謂予[通作與]之祿 有常數 君所以待臣之禮也
  - 新安陳氏曰 未仕爲民旣仕乃爲臣方爲民可以受無常數之周救未爲臣不敢受有常數之俸祿士之自處當然也

曰 君餽之則受之 不識 可常繼乎 曰 繆公之於子思也 亟問 亟餽鼎肉 子思不悅 於卒也 摽使者 出諸大門之外 北面稽首再拜而不受曰 今而後 知君之犬馬畜伋 蓋自是 臺無餽也 悅賢不能擧 又不能養也 可謂悅賢乎 [亟去聲 下同 摽音杓 使去聲]

- 亟 數[音朔]也 鼎肉 熟肉也 卒 末也 摽 麾也 數以君命來餽 當拜受之 非養賢之禮 故不悅而於其末後復[扶又反下同]來餽時 麾使者出拜而辭之 犬馬畜[許六反]伋 言不以人禮待己也 臺賤官主使令[平聲下同]者
  - 左傳昭公七年 王臣公 公臣大夫 大夫臣士 士臣皁 皁臣輿 輿臣隷 隷臣僚 僚臣僕 僕臣臺 人有十等也

- 蓋繆公愧悟 自此不復令臺來致餽也 擧 用也 能養者未必能用 況又不能養乎
  - 新安陳氏曰 士之自處固如上文所言然君待士則有養賢之禮焉繆公餽子思使一一拜受餽之適以勞之非禮也

曰 敢問國君 欲養君子 如何 斯可謂養矣 曰 以君命將之 再拜稽首而受 其後 廩人 繼粟 庖人 繼肉 不以君命將之 子思 以爲鼎肉 使己僕僕爾亟拜也 非養君子之道也

- 初以君命來餽 則當拜受 其後有司 各以其職繼續 所無不以君命來餽 不使賢者 有亟拜之勞也 僕僕 煩猥[烏海反]貌

堯之於舜也 使其子九男 事之 二女 女焉 百官牛羊倉廩備 以養舜於畎畝之中 後 擧而加諸上位 故曰 王公之尊賢者也 [女下字 去聲]

- 能養能擧 悅賢之至也 唯堯舜 爲能盡之 而後世之所當法也
  - 慶源輔氏曰 堯之於舜 則尊賢之極 養賢之至 用賢之周也

#### 7장

○萬章曰 敢問不見諸侯 何義也 孟子曰 在國曰市井之臣 在野曰草莽之臣 皆謂庶人 庶人 不傳質爲臣 不敢見於諸侯 禮也 [質與贄同]

- 傳 通也 質者 士 執雉 庶人 執鶩[音木] 相見以自通者也 國內莫非君臣 但未仕者 與執贄在位之臣不同 故不敢見也
  - 新安陳氏曰 市井草莽之臣 與詩率土莫非王臣同 未仕之臣也 傳質爲臣 乃已仕之臣也

萬章曰 庶人 召之役則往役 君欲見之 召之則不往見之 何也 曰 往役 義也 往見 不義也

- 往役者 庶人之職 不往見者 士之禮
  - 慶源輔氏曰 庶人則當服君之賤事爲士則知學問崇禮義不惟士之自處當如此而人君亦以此望之也

且君之欲見之也 何爲也哉 曰 爲其多聞也 爲其賢也 曰 爲其多聞也 則天子 不召師 而況諸侯乎 爲其賢也 則吾未聞欲見賢而召之也 繆公 亟見於子思曰 古 千乘之國 以友士 何如 子思 不悅曰 古之人 有言曰 事之云乎 豈曰友之云乎 子思之不悅也 豈不曰 以位則子 君也 我 臣也 何敢與君友也 以德則子 事我者也 奚可以與我友 千乘之君 求與之友而不可得也 而況可召與 [爲並去聲 亟乘 皆去聲 召與之與 平聲]

- 孟子 引子思之言而釋之 以明不可召之意

  - 朱子曰 賢與多聞細分固當有別亦不必深致意

  - ○南軒張氏曰 在我則當守庶人之分在君則當隆事師之禮

齊景公 田 招虞人以旌 不至 將殺之 志士 不忘在溝壑 勇士 不忘喪其元 孔子 奚取焉 取非其招不往也 [喪息浪反]

- 說見[形甸反]前篇

曰 敢問招虞人何以 曰 以皮冠 庶人 以旃 士 以旂 大夫 以旌

- 皮冠 田獵之冠也 事見[形甸反]春秋傳[去聲]
  - ○左傳僖公二十年十二月齊侯田于沛澤名招虞人以弓不進公使執之辭曰昔我先君之田也旌以招大夫弓以招士皮冠以招虞人臣不見皮冠故不敢進乃舍之

- 然則皮冠者 虞人之所有事也 故以是招之 庶人 未仕之臣 通帛曰旃 [新安倪氏曰 通帛謂周大赤從周正色無飾] 士 謂已仕者 交龍爲旂 [新安倪氏曰 畫二龍於其上] 析羽而注於旂干之首曰旌
  - 新安倪氏曰 通帛爲旃 交龍爲旂 析羽爲旌 見周禮司常

以大夫之招 招虞人 虞人 死不敢往 以士之招 招庶人 庶人 豈敢往哉 況乎以不賢人之招 招賢人乎

- 欲見而召之 是不賢人之招也 以士之招 招庶人 則不敢往 以不賢人之招 招賢人 則不可往矣

欲見賢人而不以其道 猶欲其入而閉之門也 夫義 路也 禮 門也 惟君子 能由是路 出入是門也 詩云 周道如底 其直如矢 君子所履 小人所視 [夫音扶 底詩作砥 之履反]

- 詩 小雅大東之篇 底 與砥同 礪[音厲] 石也 言其平也 矢 言其直也 視 視以爲法也 引此以證上文能由是路之義
  - 慶源輔氏曰 以周道爲君子所履證義路爲賢者所由

萬章曰 孔子 君命召 不俟駕而行 然則孔子 非與 曰 孔子 當仕有官職而以其官 召之也 [與平聲]

- 孔子 方仕而任職 君 以其官名召之 故不俟駕而行
  - 慶源輔氏曰 以敬君之命而不敢慢也
- 徐氏曰 孔子孟子 易地則皆然

- ○此章 言不見諸侯之義 最爲詳悉 更合陳代公孫丑所問者而觀之 其說乃盡

  - 問此章綱領只在義路禮門朱子曰固是不出此二者然所謂義禮裏面殺有節目如云往役義也往見不義也周之則受賜之則不受之類都是義之節目如云廩人繼粟庖人繼肉不以君命將之之類都是禮之節目又如齊餽金而不受於宋薛餽而受此等辭受都是箇義君子於細微曲折一一都要合義所以易中說精義入神以致用也義至於精則應事接物之間無一非義不問大事小事千變萬化吾之所以應他如利刀快劒迎刃而解件件剖作兩片去孟子平日受用便是得這箇氣力今觀其所言所行無不是這箇物事

  - ○慶源輔氏曰 觀答陳代章知不枉道從人之義觀答公孫丑章又知不爲臣不見之禮觀此章又知賢者有不可召之義蓋君子之出處進退一惟禮與義而已初無適莫也

#### 8장

○孟子 謂萬章曰 一鄕之善士 斯友一鄕之善士 一國之善士 斯友一國之善士 天下之善士 斯友天下之善士

- 言己之善 蓋於一鄕然後 能盡友一鄕之善士 推而至於一國天下皆然 隨其高下以爲廣狹也
  - 新安陳氏曰 廣狹有異勢而善無異理雖千萬人同此心此理也惟善蓋一鄕始能友一鄕之善士不然則我所取之友必有所偏或有所遺不能盡得而友之矣一國之善士卽一鄕之善士由其善不止蓋一鄕而足以蓋一國者也推而至於天下皆如此友也者友其善也善之所在聲應氣求自有天然不容不合者而非可以勉强合也

以友天下之善士 爲未足 又尙論古之人 頌其詩 讀其書 不知其人 可乎 是以論其世也 是尙友也

- 尙 上同 言進而上也 頌 誦通 論其世 論其當世行事之迹也 言旣觀其言 則不可以不知其爲人之實 是以又考其行[去聲]也 夫[音扶]能友天下之善士 其所友衆矣 猶以爲未足 又進而取於古人 是能進其取友之道 而非止爲一世之士矣

  - 南軒張氏曰 自友一鄕之善士至於上論古之人每進而愈上也所見者愈大則所取愈廣矣

  - ○雙峯饒氏曰 進善無窮已故其取善也亦無窮已取善無窮已則其進善也亦無窮已取善之地所以愈廣者由其善之進進而不已也取善之心果曷有窮已乎之人也推其所至殆將生乎千百世之下而可以繼往者於千百世之上立乎千百世之上而可以俟來者於千百世之下奚止爲一世之士而已哉

  - ○雲峯胡氏曰 人性之善古今所同孟子論性必論其故論尙友必論其世皆已然之迹也論性而不論其已然之迹性之理易涉於空虛論古而不論其已然之迹古之人易涉於遼邈

#### 9장

○齊宣王 問卿 孟子曰 王 何卿之問也 王曰 卿 不同乎 曰 不同 有貴戚之卿 有異姓之卿 王曰 請問貴戚之卿 曰 君有大過則諫 反覆之而不聽則易位

- 大過 謂足以亡其國者 易位 易君之位 更立親戚之賢者[新安陳氏曰 古人所謂親戚並指天屬之親]蓋與君有親親之恩 無可去之義 以宗廟爲重 不忍坐視其亡 故不得已而至於此也

王 勃然變乎色

- 勃然 變色貌

曰 王勿異也 王問臣 臣不敢不以正對

- 孟子言也

王色定然後 請問異姓之卿 曰 君有過則諫 反覆之而不聽則去

- 君臣義合 不合則去

○此章 言大臣之義 親踈不同 守經行權 各有其分[去聲]

○新安陳氏曰 親者 可以行權 踈者 惟當守經

貴戚之卿 小過 非不諫也 但必大過而不聽 乃可易位 異姓之卿 大過 非不諫也 雖小過而不聽已可去矣 然三仁貴戚不能行之於紂 而霍光異姓 乃能行之於昌邑 此又委任權力之不同 不可以執一論也

前漢霍光傳昌邑王賀武帝之孫昌邑哀王之子也卽位行淫亂光憂懣音滿又音閤獨以問所親故吏大司農田延年延年曰將軍爲國柱石審此人不可何不建白太后更選賢而立之光曰今欲如是於古嘗有不延年曰伊尹相殷廢太甲以安宗廟世稱其忠將軍若能行此亦漢之伊尹也光乃引延年給事中陰與車騎將軍張安世圖計光與羣臣俱見白太后具陳昌邑王不可以承宗廟狀皇太后乃車幸未央承明殿召昌邑王伏前聽詔光與羣臣連名奏王尙書令讀畢光令王起拜受詔乃卽持其手解脫其璽組扶王下殿送至昌邑邸

○朱子曰孟子所謂易位者言其理當如是耳世或疑此言有以起簒奪之禍者則孟子豈不嘗曰有伊尹之志則可無伊尹之志則篡也若三仁之事則比干箕子固有所不及爲若微子之去亦或其勢之不便也然觀其引身而去以全先王之世則其計慮亦豈苟然者哉若其力之可爲則伊尹霍光固以異姓之卿而行之矣況有骨肉之親者乎

○南軒張氏曰 貴戚之卿與異姓之卿有親踈之異故不得而同論也貴戚之卿任宗社之責故得更擇其宗族之賢以易之然非謂貴戚之卿諫君反覆而不從便可以易位蓋極其理而言之有可以易位之道也

○慶源輔氏曰 集註守經行權尤足以補孟子之說蓋行權者非至於甚不得已則不可爲守經者則日用常行而須臾不可離者也

○西山眞氏曰愚按貴戚易位之說非後世所得行君有大過惟當反覆極言如屈平劉向之爲爾同姓之卿雖無可去之義若其君有大惡而不可諫易位之事又不得行宗社將危豈容坐待則微子去之亦有明義存焉其惡雖未如紂然非可事之君義不當食其祿則魯之叔肸可以爲法 [春秋宣十有七年公弟叔肸卒穀梁傳曰叔肸賢之也其賢之何也宣弑而非之也非之則胡爲不去也曰兄弟也何去而之與之財則曰我足矣織屨而食終身不食宣公之食春秋貴之] 因時制義初無定法也又孟子反覆二字最宜深體前世人臣固有見君之過失姑一言以塞責者曰吾亦嘗諫之云耳諫而不從非吾責也此其用心旣欲苟全爵位又欲厭塞公言張華之所以見屈於張林而不能自免也必反覆而諫諫而不從則去此人臣之正法孟子之言胡可易哉