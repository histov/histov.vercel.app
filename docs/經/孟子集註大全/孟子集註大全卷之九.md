---
sidebar_position: 10
toc_max_heading_level: 4
---

# 孟子集註(9)

## 孟子集註大全卷之九

### 萬章章句上

* 凡九章

#### 1장

萬章 問曰 舜 往于田 號泣于旻天 何爲其號泣也 孟子 曰 怨慕也 [號平聲]

* 舜往于田 耕歷山時也 仁覆[敷救反]閔下 謂之旻天 號泣于旻天 呼[去聲下同]天而泣也 事見[形甸反]虞書大禹謨篇[書曰 帝初于歷山往于田日號泣于旻天于父母] 怨慕 怨己之不得其親而思慕也

  * 慶源輔氏曰 父慈子孝理之常也何有於怨慕惟遭事之變故深思其所以不得於親之故而自怨咎其在我者有何罪戾而致然又思慕於親無頃刻忘必欲得親之歡心而後已此所謂怨慕也

  * ○新安陳氏曰 怨慕二字 眞得舜之心 亦包盡一章之意 怨 非怨親 怨己之不得乎親也 慕則念念不忘而思其親也 惟順於父母 可以解憂以上 言怨也 人少則慕父母以下 言慕也

萬章이 曰 父母ㅣ 愛之어시든 喜而不忘하고 父母ㅣ 惡之어시든 勞而不怨이니 然則舜은 怨乎ㅣ잇가 曰 長息이 問於公明高 曰 舜이 往于田 則吾ㅣ 旣得聞命矣어니와 號泣于旻天과 于父母 則吾不知也ㅣ로이다 公明高ㅣ 曰 是는 非爾所知也ㅣ라하니 夫公明高는 以[孝子之心이 爲不若是恝[괄]이라 我는 竭力耕田하야 共爲子職而已矣니 父母之不我愛는 於我何哉]오하니라[惡去聲 夫音扶 恝苦八反 共平聲]

長息은 公明高弟子요 公明高는 曾子弟子라 于父母는 亦書辭니 言呼父母而泣也라 恝은 無愁之貌라

新安陳氏曰 孟子 推明公明高之意 以爲孝子之心 旣不得乎親 必不若是之恝然無愁也

於我何哉는 自責不知己有何罪耳니 非怨父母也라 楊氏曰 非孟子ㅣ 深知舜之心이면 不能爲此言이라 蓋舜은 惟恐不順於父母요 未嘗自以爲孝也니 若自以爲孝면 則非孝矣라

帝ㅣ 使其子九男二女로 百官牛羊倉廩을 備하야 以事舜於畎畝之中하시니 天下之士ㅣ 多就之者ㅣ어늘 帝ㅣ 將胥天下而遷之焉이러시니 爲不順於父母ㅣ라 如窮人無所歸러시다[爲去聲]

帝는 堯也라 史記에 云 二女로 妻[去聲]之하야 以觀其內하고[觀其齊家]九男으로 事之하야 以觀其外라하니라[觀其治外]

○史記五帝紀舜年二十以孝聞三十而帝堯問可用者四岳咸薦虞舜曰可於是堯乃以二女妻舜以觀其內使九男與處以觀其外舜居溈汭內行彌謹堯二女不敢以貴驕事舜親戚甚有婦道堯九男皆益篤○朱子曰二女娥皇女英也蓋夫婦之間隱微之際正始之道所繫尤重故觀人者於此爲尤切○雙峯饒氏曰觀者衆人之所共見以天子二女來處頑嚚傲之間看他如何處置二女和則是處置得是九男皆帝子亦難處若處之得其道亦自安百官只是百司如後世典籤涓人之類

又言一年所居成聚하고[廣雅云聚居也音慈喩反漢書音義云小於鄕曰聚]二年成邑하고  三年成都라하니 是天下之士ㅣ 就之也라 胥는 相[去聲]視也라 遷之는 移以與之也라 如窮人之無所歸는 言其怨慕迫切之甚也라

雲峯胡氏曰如窮人無所歸六字譬喩最形容得舜之情不得以自達身不得以自安心不得以自釋其爲怨慕迫切之甚可知

天下之士ㅣ 悅之는 人之所欲也ㅣ어늘 而不足以解憂하시며 好色은 人之所欲이어늘 妻帝之二女하샤대 而不足以解憂하시며 富는 人之所欲이어늘 富有天下하샤대 而不足以解憂하시며 貴는 人之所欲이어늘 貴爲天子하샤대 而不足以解憂하시니 人悅之와 好色과 富貴예 無足以解憂者ㅣ오 惟順於父母ㅣ라아 可以解憂ㅣ러시다

孟子ㅣ 推舜之心如此하야 以解上文之意하사대 極天下之欲이라도 不足以解憂 而惟順於父母라야 可以解憂라하시니 孟子ㅣ 眞知舜之心哉인저

慶源輔氏曰上文是說舜之實事此又孟子推述舜之心以解上文之意言舜之心事實有如此者耳擧天下之所欲不足以解憂者所性不存焉故也惟順於父母可以解憂者性之不可離而亦不可以不盡也

人이 少則慕父母하다가 知好色則慕少艾하고 有妻子則慕妻子하고 仕則慕君하고 不得於君則熱中이니 大孝는 終身慕父母하나니 五十而慕者를 予於大舜애 見之矣로라[少好皆去聲]

言常人之情은 因物有遷이어늘[釋人少至熱中]惟聖人이아 爲能不失其本心也라[釋終身慕父母]艾는 美好也니 楚詞戰國策에 所謂幼艾ㅣ 義與此同하니라

楚辭九歌大司命篇慫長劒兮擁幼艾蓀獨宜兮爲民正慫息拱反

○戰國策趙孝成王篇公子魏牟過趙趙王迎之反至坐前有尺帛且令工人以爲冠工顧見客來也因避趙王曰願聞所以爲天下魏牟曰王能重王之國若此尺帛則國大治矣趙王不悅曰寡人豈敢輕國若此魏牟曰請爲王說之王有此尺帛何不令前郞中以爲冠王曰郞中不知爲冠魏牟曰爲冠而敗之奚虧於王之國而王必待工而后乃使之今爲天下之工或非也社稷爲虛器先王不血食而王不以予工乃與幼艾

不得은 失意也라 熱中은 躁急心熱也라 言五十者는 舜이 攝政時에 年五十也라 五十而慕는 則其終身慕를 可知矣라

○此章은 言舜이 不以得衆人之所欲으로 爲己樂[音洛]而以不順乎親之心으로 爲己憂하시니 非聖人之盡性이면 其孰能之리오

慶源輔氏曰 心纔有一毫物欲之累而於其親有一毫之不順則於吾固有之性便有不盡處能盡其性則能不失其本心而爲人倫之至也

○西山眞氏曰 五十始衰聖人純孝之心則不以老而衰惟充極其天性之至孝而無一毫之不盡所以能如此

○雙峯饒氏曰 如孝便十分孝弟便十分弟忠便十分忠皆是盡性

○新安陳氏曰 常人變於私情所以汨其性聖人無私情之累所以盡其性孟子言此是以遏人欲擴天理也

#### 2장

#### 6장

○萬章 問曰 人 有言 至於禹而德衰 不傳於賢而傳於子 有諸 孟子ㅣ 曰 否 不然也 天 與賢則與賢 天 與子則與子 昔者 舜 薦禹於天十有七年 舜 崩 三年之喪 畢 禹 避舜之子於陽城 天下之民 從之 若堯崩之後 不從堯之子而從舜也 禹 薦益於天七年 禹 崩 三年之喪 畢 益 避禹之子於箕山之陰 朝覲訟獄者 不之益而之啓曰 吾君之子也 謳歌者 不謳歌益而謳歌啓曰 吾君之子也 [朝音潮]

* 陽城箕山之陰 皆嵩山下深谷中可藏處 啓 禹之子也 楊氏 曰 此語 孟子 必有所受 然不可考矣 但云天與賢則與賢 天與子則與子 可以見堯舜禹之心 皆無一毫私意也
  * 南軒張氏曰 堯舜傳之賢禹傳之子而後世遂有至禹而德衰之論此以私意觀聖人也禹薦益於天與堯之薦舜舜之薦禹其心一也益避禹之子與舜之在南河禹之在陽城其心一也天而與益則朝覲訟獄謳歌者皆歸之益踐天子位矣禹亦豈得而不與之哉而天則與子也禹亦豈得而與之哉使天而與丹朱與舜之子則舜禹固得遂其終避之意猶益得遂其終避之志者也故曰其心一也

丹朱之不肖 舜之子 亦不肖 舜之相堯 禹之相舜也 歷年 多 施澤於民 久 啓 賢 能敬承繼禹之道 益之相禹也 歷年 少 施澤於民 未久 舜禹益相去久遠 其子之賢不肖 皆天也 非人之所能爲也 莫之爲而爲者 天也 莫之致而至者 命也 [之相之相 去聲 相去之相 如字]

* 堯舜之子 皆不肖而舜禹之爲相久 此堯舜之子 所以不有天下 而舜禹 有天下也 禹之子賢 而益相不久 此啓所以有天下 而益不有天下也 然此皆非人力所爲而自爲 非人力所致而自至者 蓋以理言之 謂之天 自人言之 謂之命 其實則一而已

  * 朱子曰 天如君命如命令君命人去做職事其俸祿有厚薄歲月有遠近無非是命命有兩樣得之不得曰有命自是一樣天命之謂性又自是一樣雖是兩樣却只是一箇命天之命人有命之以厚薄修短有命之以淸濁偏正無非是命且如舜禹益相去久遠是命之在外者其子之賢不肖是命之在內者聖人窮理盡性以至於命便能賛化育堯之子不肖他便不傳與子而傳與舜本是箇不好底意思却被他一轉轉得好

  * ○南軒張氏曰 莫之爲而爲者天也莫之致而至者命也孟子發明天人之際深矣雖然人君爲不善而天命去之則是有所爲而致也獨不可言天與命歟孟子蓋嘗論之矣曰盡其道而死者正命也桎梏死者非正命也蓋知堯舜禹益之事天理之全而命之正也若夫爲不善以及於亂亡則是自絶乎天以遏其命不得謂之得其正矣

  * ○慶源輔氏曰 天則天理之本體命則天理之命於人者

  * ○北溪陳氏曰 天與命只一理就其中則微有分別爲以做事言做事是人對此而反之非人所爲便是天至以吉凶禍福地頭言有因而致是人力對此而反之非力所致便是命天以全體言命以其中妙用言其曰以理言之謂之天是專就天之正義言却包命在其中其曰自人言之謂之命命是天命因人形之而後見故吉凶禍福自天來到於人然後爲命乃是於天理中截斷命爲一邊而言其指歸一爾若只就天一邊說吉凶禍福未有人受來如何見得是命

匹夫而有天下者 德必若舜禹 而又有天子 薦之者 故 仲尼 不有天下

* 孟子 因禹益之事 歷擧此下兩條 以推明之 言仲尼之德 雖無媿於舜禹 而無天子薦之者 故不有天下

繼世以有天下 天之所廢 必若桀紂者也 故 益伊尹周公 不有天下

* 繼世而有天下者 其先世 皆有大功德於民 故必有大惡 如桀紂 則天乃廢之 如啓及太甲成王 雖不及益伊尹周公之賢聖 但能嗣守先業 則天亦不廢之 故益伊尹周公 雖有舜禹之德 而亦不有天下

伊尹 相湯 以王於天下 湯 崩 太丁 未立 外丙 二年 仲壬 四年 太甲 顚覆湯之典刑 伊尹 放之於桐三年 太甲 悔過 自怨自艾 於桐處仁遷義三年 以聽伊尹之訓己也 復歸于亳 [相王 皆去聲 艾音乂]

* 此 承上文 言伊尹 不有天下之事 趙氏曰 太丁 湯之太子 未立而死 外丙 立二年 仲壬 立四年 皆太丁弟也 太甲 太丁子也 程子曰 古人 謂歲爲年 湯崩時 外丙 方二歲 仲壬 方四歲 惟太甲 差[初宜反]長[上聲] 故立之也 二說 未知孰是 顚覆 壞[音怪]亂也 典刑 常法也 桐 湯墓所在 艾 治也 說文云 芟[師衘反]草也 蓋斬絶自新之意 亳 商所都也

周公之不有天下 猶益之於夏 伊尹之於殷也

* 此復言周公所以不有天下之意

  * 朱子曰 仲尼不有天下益伊周不有天下豈益伊周孔皆有有天下之願而以無天子薦之與天意未有所廢而不得乎直論其理如此耳

  * ○問 舜禹避位之說或者疑之以爲舜禹之爲相攝行天子之事久矣至此而復往避之有如天下歸之而朱均不順則將從天下而廢其君之子耶抑將奉其君之子而違天下之心耶是皆事之至逆而由避有以致之也至益不度天命而受位矣避之而天下不從然後不敢爲匹夫猶且耻之而謂益爲之乎是其說也奈何聞之師 曰聖人未嘗有取天下之心也三年喪畢去而避之禮之常事之宜耳其避去也其心惟恐天下之不吾釋也舜禹蓋迫於天命人心而不獲己者若益則求仁而得仁耳論者紐於利害權謀之習而妄意聖賢之心蓋以曹操不肯釋兵之心而爲舜禹益謀宜其以爲不當去位而避朱均以曹丕屢表陳遜之心而爲舜禹益謀宜其幸舜禹之得之而以益之不得爲可耻也

孔子曰 唐虞禪 夏后殷周繼 其義一也 [禪音擅]

* 禪 授也 或禪或繼 皆天命也 聖人 豈有私意於其間哉

* ○尹氏曰 孔子曰 唐虞 禪 夏后殷周 繼 其義一也 孟子曰 天與賢則與賢 天與子則與子 知前聖之心者 無如孔子 繼孔子者 孟子而已矣
  * 南軒張氏曰 一者 何也 亦曰奉天命而已矣

#### 7장

○萬章 問曰 人有言 伊尹 以割烹要湯 有諸 [要平聲下同]

* 要 求也 按史記 伊尹 欲行道以致君而無由 乃爲有莘氏之媵[以證反]臣 負鼎俎 以滋味 說[音稅]湯致於王道 蓋戰國時 有爲此說者

  * 慶源輔氏曰 戰國之時 人不知有義理之學 汲汲然志於功名事業以求其富貴利達 雖枉己辱身 有所不顧 故設爲此等議論上以誣聖賢下以便一己之私耳

  * ○新安陳氏曰 湯妃有莘氏女也所以有隨嫁從臣負鼎俎蓋庖人之類

孟子 曰 否 不然 伊尹 耕於有莘之野而樂堯舜之道焉 非其義也 非其道也 祿之以天下 弗顧也 繫馬千駟 弗視也 非其義也 非其道也 一介 不以與人 一介 不以取諸人[樂音洛]

* 莘 國名[趙氏曰 今司州郃陽縣] 樂堯舜之道者 誦其詩讀其書而欣慕愛樂之也
  * 新安陳氏曰 詩如康衢之謠舜臯之歌之類書如二典三謨是也 必如此解此句方實

* 駟 四匹也 介 與草芥之芥 同 言其辭受取與 無大無細 一以道義而不苟也

  * 龜山楊氏曰 一介之與萬鍾若論利則有多寡若論義其理一也伊尹惟能一介知所取與故能祿之以天下弗顧繫馬千駟弗視自後世觀之則一介不以與人爲太吝一介不以取諸人爲太潔然君子之取與適於其義而已與之嗇取之微雖若不足道矣然苟害於義又何多寡之間乎

  * ○問 道義一物非其義則非其道矣一介不妄取與則大者可知矣旣曰非義又曰非道旣曰一介又曰天下千駟何也 朱子曰 道義兼擧體用而言也一介千駟極其多少而言也蓋人之氣質不同器識有異或務大而忽小或抱小而遺大故必兼擧而極言之然後足以見其德之全耳

  * ○雙峯饒氏曰 孟子說義必說道如配義與道皆是先義亘古窮今只一箇道義是隨時處事之權要兩下看旣揆以義又揆以道方可處事有合一時之宜及揆以古道則有不合處道是體義是用義以事言道以理言以事言則得其宜以理言則得其正然後爲盡善故兩言之

湯 使人以幣聘之 囂囂然曰 我何以湯之聘幣爲哉 我豈若處畎畝之中 由是以樂堯舜之道哉 [囂五高反 又戶驕反]

* 囂囂 無欲自得之貌
  * 慶源輔氏曰 伊尹以堯舜之道自樂 故常無欲而自得涵泳其言則擧天下之物果何足以累其心哉

湯 三使往聘之 旣而 幡然改曰 與我 處畎畝之中 由是以樂堯舜之道 吾豈若使是君 爲堯舜之君哉 吾豈若使是民 爲堯舜之民哉 吾豈若於吾身 親見之哉

* 幡然 變動之貌 於吾身親見之 言於我之身 親見其道之行 不徒誦說向慕之而已也
  * 朱子曰 或謂飢食渇飮耕田鑿井便是樂堯舜之道此皆不實豈若吾身親見之哉這箇便是眞堯舜却不是泛說底道皆堯舜之道如論文武之道未墜於地此亦眞箇指文武之道而或者便說日用間皆是文武之道殊不知聖賢之言自實

天之生此民也 使先知 覺後知 使先覺 覺後覺也 予 天民之先覺者也 予 將以斯道 覺斯民也 非予 覺之 而誰也

* 此 亦伊尹之言也 知 謂識其事之所當然 覺 謂悟其理之所以然 覺後知後覺 如呼[去聲]寐者而使之寤也 言天使者 天理當然 若使之也 程子曰 予天民之先覺 謂我乃天生此民中 盡得民道而先覺者也 旣爲先覺之民 豈可不覺其未覺者 及彼之覺 亦非分我所有 以予[通作與]之也 皆彼自有此理 我 但能覺之而已

  * 朱子曰 程子云知是知此事覺是覺此理如事親當孝事兄當弟事也其所以當孝所以當弟理也今人知得此事講解得這道理皆是知之之事及至自悟則又自有箇見解處

  * ○中央兩箇覺字皆訓喚醒是我喚醒他

  * ○慶源輔氏曰 知淺而覺深知有界限覺無偏全程子云譬之人睡他人未覺而我先覺故搖撼其未覺者亦使之覺及其已覺也元無欠少而亦未嘗有增加適一般耳此說說得覺字極爲全備旣爲先覺之民豈可不覺其未覺者此解非予覺之而誰也一句蓋大學之道旣明明德則必須新民到此地位自然住不得正使不得時與位亦須着如孔孟著書立言以覺萬世始得此皆是不容己者

思天下之民 匹夫匹婦 有不被堯舜之澤者 若己推而內之溝中 其自任以天下之重 如此 故就湯而說之 以伐夏救民 [推吐回反 內音納 說音稅]

* 書曰 昔先正保衡 作我先王曰 予弗克俾厥后 爲堯舜 其心愧恥 若撻于市 一夫 不獲 則曰 時予之辜 孟子之言 蓋取諸此 是時 夏桀 無道 暴虐其民 故欲使湯伐夏以救之 徐氏曰 伊尹 樂堯舜之道 堯舜 揖遜 而伊尹說湯以伐夏者 時之不同 義則一也

吾未聞枉己而正人者也 況辱己以正天下者乎 聖人之行 不同也 或遠或近 或去或不去 歸 潔其身而已矣 [行去聲]

* 辱己 甚於枉己 正天下 難於正人 若伊尹 以割烹要湯 辱己 甚矣 何以正天下乎
  * 慶源輔氏曰 辱己實由於枉己不可以爲未甚而已可枉也正天下實自正人始未有不能正人而能正天下者也
* 遠 謂隱遁[與遯同]也 近 謂仕近君也 言聖人之行 雖不必同 然其要[如字]歸 在潔其身而已 伊尹 豈肯以割烹要湯哉
  * 慶源輔氏曰 或遠而去或近而不去所遭之時不同而在潔其身則同潔身不使其身汙辱於不義也身爲萬事之本使尹以割烹要湯則汙其身甚矣本旣不正事無可爲而謂尹爲之乎

吾聞其以堯舜之道 要湯 未聞以割烹也

* 林氏曰 以堯舜之道要湯者 非實以是要之也 道在此而湯之聘 自來耳 猶子貢 言夫子之求之 異乎人之求之也 愚謂此語 亦猶前章所論父不得而予之意
  * 新安陳氏曰 承其要湯之語而正之謂伊尹所以要湯在堯舜之道而非割烹也其實伊尹未嘗要求於湯如夫子之求之與父不得而子語脉相似故集註引以爲證

伊訓曰 天誅造攻 自牧宮 朕載自亳

* 伊訓 商書篇名 孟子 引以證伐夏救民之事也 今書 牧宮 作鳴條[牧宮 桀宮也] 造載 皆始也 伊尹 言始攻桀無道 由我始其事於亳也
  * 南軒張氏曰 桀爲不道伊尹則相湯始於亳而往征之然則其伐夏也奉天討有罪而已
  * ○慶源輔氏曰 此伊尹所自言於此可見其任重之意則其不肯枉道自汙以要君必矣事苟理明義正聖賢初無所揜覆也

#### 8장

○萬章 問曰 或謂孔子 於衛 主癰疽 於齊 主侍人瘠環 有諸乎 孟子曰 否 不然也 好事者 爲之也 [癰於容反 疽七余反 好去聲]

* 主 謂舍於其家 以之爲主人也 癰疽 瘍[音羊]醫也 [新安倪氏曰 周禮天官 有瘍醫瘍瘡癰也] 侍人 奄[與閹同 音掩]人也 瘠 姓 環 名 皆時君所近狎之人也 好事 謂喜造言生事之人也

於衛 主顔讎由 彌子之妻 與子路之妻 兄弟也 彌子 謂子路曰 孔子 主我  衛卿 可得也 子路 以告 孔子 曰 有命 孔子 進以禮 退以義 得之不得 曰 有命 而主癰疽與侍人瘠環 是 無義無命也 [讎如字 又音犨]

* 顔讎由 衛之賢大夫也 史記作顔濁鄒 彌子 衛靈公幸臣彌子瑕也 徐氏曰 禮 主於辭遜 故進以禮 義 主於斷[丁亂反]制 故退以義 難進而易[去聲]退者也 在我者 有禮義而已 得之不得 則有命存焉

  * 朱子曰 三揖而進 一辭而退 進以禮 揖讓辭遜 退以義 剛决果斷

  * ○聖人 以義處命 本不待斷以命也 所以曰有命 對彌子瑕言之也

  * ○南軒張氏曰 聖人非擇禮義而爲進退聖人之進退無非禮義禮義之所在固命之所在也此所謂義命之合一者也

  * ○新安陳氏曰 上言禮義下只言義者進以禮亦義所當進義可以該禮也

孔子 不悅於魯衛 遭宋桓司馬 將要而殺之 微服而過宋 是時 孔子 當阨 主司城貞子 爲陳侯周臣 [要平聲]

* 不悅 不樂[音洛]居其國也 桓司馬 宋大夫向[式亮反]魋也 司城貞子 亦宋大夫之賢者也

  * 雙峯饒氏曰 司馬司城皆是宋之官他國則無宋是王者後故倣天子禮有司馬司城

  * ○新安倪氏曰 宋以武公諱改司空爲司城

* 陳侯 名周 按史記 孔子爲魯司寇 齊人饋女樂以間[去聲]之 孔子 遂行適衛 月餘去衛適宋 司馬魋 欲殺孔子 孔子去至陳 主於司城貞子
  * 新安陳氏曰 以文勢觀似是臨去宋時主於司城貞子適陳爲陳侯周臣

* 孟子言孔子雖當阨難[去聲] 然猶擇所主 況在齊衛無事之時 豈有主癰疽侍人之事乎
  * 慶源輔氏曰 以孔子進禮退義曰有命觀之則必無主癰疽侍人之理以當阨主司城貞子觀之則必無主癰疽侍人之事

吾聞觀近臣 以其所爲主 觀遠臣 以其所主 若孔子 主癰疽與侍人瘠環 何以爲孔子

* 近臣 在朝[音潮]之臣 遠臣 遠方來仕者 君子小人 各從其類 故觀其所爲主與其所主者 而其人可知

  * 呂氏曰 辭受有義得不得有命皆理之所必然有命有義是有可得可受之理故舜可受堯之天下無命無義是無可得可受之理故孔子不主彌子以受衛卿二者義命有自合之理無從而間焉有義無命雖有可受之義而無可得之命安得而受之是謂義合於命故益避啓而不受禹之天下有命無義雖有可得之命而無可受之義亦安得而受之是謂命合於義故中國授室養弟子以萬鍾而孟子辭之也

  * ○南軒張氏曰 此泛言觀人之法豈獨爲人臣者所當知爲人君者尤當明此義則遠近交見而不蔽於耳目之私矣

  * ○新安陳氏曰 呂氏所謂無命無義與孟子本文是無義無命也不同進退以禮義而得之有命也於聖賢未嘗加益惟合於禮義而已命之得非所計也進退以禮義而不得亦命也於聖賢未嘗或損無慊於禮義矣不得奚傷哉安於命而已故曰得之不得曰有命若有苟得之心而欲因時君近狎之人以進則是進退不以禮義而不知有命矣故曰是無義無命也

#### 9장

○萬章 問曰 或曰 百里奚 自鬻於秦養牲者 五羊之皮 食牛 以要秦穆公 信乎 孟子曰 否 不然 好事者 爲之也[食音嗣 好去聲 下同]

* 百里奚 虞之賢臣 人言其自賣於秦養牲者之家 得五羊之皮而爲[去聲]之食牛 因以干秦穆公也

百里奚 虞人也 晉人 以垂棘之璧 與屈産之乘 假道於虞 以伐虢 宮之奇 諫 百里奚 不諫 [屈求勿反乘去聲]

* 虞虢 皆國名 垂棘之璧 垂棘之地 所出之璧也 屈産之乘 屈地所生之良馬也 乘 四匹也 晉欲伐虢 道經於虞 故以此物借道 其實 欲幷[去聲]取虞 宮之奇 亦虞之賢臣 諫虞公 令[力呈反]勿許 虞公不用 遂爲晉所滅 百里奚 知其不可諫 故不諫而去之秦

  * 左傳僖公二年晉荀息請屈産之乘與垂棘之璧假道於虞以伐虢公曰是吾寳也對曰若得道於虞猶外府也乃使荀息假道於虞虞公許之且請先伐虢宮之奇諫不聽遂起師夏晉里克荀息帥虞師伐虢滅下陽虢邑五年晉侯復假道於虞以伐虢宮之奇諫曰虢虞之表也虢亡虞必從之晉不可啓冦不可翫習也一之謂甚其可再乎諺所謂輔車相依輔頰輔車牙車也唇亡齒寒者其虞虢之謂也弗聽宮之奇以其族行十二月晉滅虢館於虞遂襲虞滅之執虞公

  * ○趙氏曰虞在漢河東郡大陽縣虢在漢河南郡滎陽縣

知虞公之不可諫而去之秦 年已七十矣 曾不知以食牛 干秦穆公之爲汙也 可謂智乎 不可諫而不諫 可謂不智乎 知虞公之將亡而先去之 不可謂不智也 時擧於秦 知繆公之可與有行也而相之 可謂不智乎 相秦而顯其君於天下 可傳於後世 不賢而能之乎 自鬻以成其君 鄕黨自好者 不爲 而謂賢者 爲之乎 [相去聲]

* 自好 自愛其身之人也 孟子 言百里奚之智 如此 必知食牛以干主之爲汙 其賢 又如此 必不肯自鬻以成其君也[新安陳氏曰 成其君 成就其君之霸業也] 然此事 當孟子時 已無所據 孟子直以事理 反覆推之 而知其必不然耳

* ○范氏曰 古之聖賢 未遇之時 鄙賤之事 不耻爲之 如百里奚 爲[去聲]人養牛 無足怪也 惟是人君 不致敬盡禮 則不可得而見 豈有先自汙辱以要其君哉 莊周曰 百里奚 爵祿 不入於心 故飯[扶晩反]牛而牛肥 使穆公忘其賤而與之政 亦可謂知百里奚矣
  * 莊子田子方篇百里奚爵祿不入於心故飯牛而肥飯猶食之也使秦穆公忘其賤而與之政也有虞氏死生不入於心故足以動人

* 伊尹百里奚之事 皆聖賢出處之大節 故孟子不得不辨 尹氏曰 當時好事者之論 大率類此 蓋以其不正之心 度[待洛反]聖賢也
  * 范氏曰 虞之將亡宮之奇諫百里奚不諫二人皆是也宮之奇不忍虞之亡諫而不聽然後以其族行君臣之義盡百里奚事虞公年七十矣而無所遇知其不可諫不諫而先去之去就之理明奇爲忠臣奚爲智士故曰皆是也按秦本紀晉虜虞君與百里奚奚亡秦走宛楚鄙人執之穆公聞其賢以五羖羊皮贖之號五羖大夫商鞅傳趙良曰五羖大夫荊之鄙人也聞穆公賢願見行而無資自鬻於秦被褐飯牛穆公擧之牛口之下加之百姓之上史記所傳自相矛盾蓋得之好事者
  * ○南軒張氏曰 奚於虞在不必諫之地又知其不可諫諫必不聽故引而去之所以爲智使在當諫之地而不諫是不忠之臣也可謂智乎
  * ○蔡氏曰 戰國之時人不知道惟知以功利爲急甚者敢誣聖賢欲借以行其私如伊尹割烹要湯孔子主癰疽侍人百里奚自鬻雖萬章之徒亦不知其爲非而猶不免於疑問習俗移人之心如此孟子安得不歷數而明辨之哉