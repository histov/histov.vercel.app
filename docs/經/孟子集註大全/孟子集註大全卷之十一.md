---
sidebar_position: 12
toc_max_heading_level: 4
---

# 孟子集註(11)

## 孟子集註大全卷之十一

### 告子章句上

- 凡二十章
  - 勿軒熊氏曰 首章至六章 言性 七章至十九章 言心 末章 言學

#### 1장

告子曰 性 猶杞柳也 義 猶桮棬也 以人性爲仁義 猶以杞柳爲桮棬 [桮音杯 棬丘圓反]

- 性者 人生所稟之天理也 杞柳 柜[居旅反]柳 桮棬 屈木所爲 若巵匜[音移]之屬
  - 朱子曰 桮棬 似今棬杉台子 杞柳恐是今做合箱底柳北人以此爲箭謂之柳箭卽蒲柳也

- 告子 言人性 本無仁義 必待矯揉[人九反]而後成 如荀子性惡之說也
  - 荀子性惡篇 人之性惡 其善者僞也
  - ○朱子曰 告子只是認氣爲性見得性有不善須拗他方善
  - ○新安陳氏曰 義猶桮棬也 義上脫一仁字
  - ○魯齋王氏曰 朱子釋性字 指性之全體而言 不是解告子所言之性

孟子曰 子能順杞柳之性而以爲桮棬乎 將戕賊杞柳而後 以爲桮棬也 如將戕賊杞柳而以爲桮棬 則亦將戕賊人 以爲仁義與 率天下之人而禍仁義者 必子之言夫 [戕音墻 與平聲 夫音扶]

- 言如此則天下之人 皆以仁義爲害性而不肯爲 是因子之言而爲仁義之禍也
  - 朱子曰 杞柳必矯揉而後爲桮棬性非矯揉而爲仁義孟子辨告子數處皆是辨倒著告子便休不曾說盡道理
  - ○南軒張氏曰 人之爲仁義乃其性之本然自親親而推之至於仁不可勝用自長長而推之至於義不可勝用皆順其所素有而非外之也若違乎仁義則爲失其性矣而告子乃以人性爲仁義則是性別爲一物以人爲矯揉而爲仁義其失豈不甚乎
  - ○慶源輔氏曰 不言戕賊人之性而言戕賊人者人之所以爲人者性也
  - ○西山眞氏曰 告子之說蓋謂人性本無仁義必用力而强爲若杞柳本非桮棬必矯揉而後就也何其昧於理邪夫仁義卽性也告子乃曰以人性爲仁義如此則性自性仁義自仁義也其可乎夫以杞柳爲桮棬必斬伐之屈折之乃克有成若人之爲仁義乃性之所固有孩提皆知愛親卽所謂仁及長皆知敬兄卽所謂義何勉强矯揉之有使告子之言行世之人必曰仁義乃戕賊人之物將畏憚而不肯爲是率天下而害仁義其禍將不可勝計此孟子所以不可不辨也
  - ○雙峯饒氏曰 性者人所稟之天理天理卽是仁義順此性行之無非自然元無矯揉集註解性字是朱子指性之本體而言不是解告子所言之性禍仁義與楊墨充塞仁義相似



#### 2장

○告子曰 性 猶湍水也 決諸東方則東流 決諸西方則西流 人性之無分於善不善也 猶水之無分於東西也 [湍他端反]

- 湍 波流瀠[音螢]回之貌也 告子 因前說而小變之
  - 慶源輔氏曰 告子 本以氣爲性 此說亦然 故曰因前說 但前說以性爲惡 必矯揉而後可爲善 而此說 則以性爲本無善惡 但可以爲善 可以爲惡耳 此其爲小變也

- 近於揚子善惡混之說
  - 揚子脩身篇 人之性也 善惡混 脩其善則爲善人 脩其惡則爲惡人 氣也者 所適善惡之馬歟
  - ○朱子曰 告子以善惡皆性之所無而生於習 揚子以善惡皆性之所有而成於脩亦有小異故曰近

孟子曰 水信無分於東西 無分於上下乎 人性之善也 猶水之就下也 人無有不善 水無有不下

- 言水誠不分東西矣 然豈不分上下乎 性 卽天理 未有不善者也
  - 朱子曰 觀水之流而必下則水之性可知觀性之發而必善則性之韞善亦可知矣

今夫水 搏而躍之 可使過顙 激而行之 可使在山 是豈水之性哉 其勢則然也 人之可使爲不善 其性 亦猶是也 [夫音扶 搏補各反]

- 搏 擊也 躍 跳也 顙 額也 水之過額在山 皆不就下也 然其本性 未嘗不就下 但爲搏擊所使而逆其性耳
  - 謝氏曰 如水之就下搏擊之非不可上但非水之性

- ○此章 言性本善 故順之而無不善 本無惡 故反之而後 爲惡
  - 新安陳氏曰 反之 猶云逆之 與張子所謂善反之不同 彼乃復之之謂

- 非本無定體而可以無所不爲也
  - 南軒張氏曰 伊川先生云荀子之言性杞柳之論也揚子之言性湍水之論也蓋荀子謂人之性也以仁義爲僞而揚子則謂人之性善惡混脩其善則爲善人脩其惡則爲惡人故也告子不識大本故始譬性爲杞柳謂以人性爲仁義今復譬性爲湍水謂無分於善不善夫無分於善不善則性果爲何物耶論眞實之理而委諸茫昧之地其所害大矣善乎孟子之言曰人無有不善水無有不下可謂深切著眀矣
  - ○西山眞氏曰 水之性未嘗不就下雖搏擊之可暫違其本性而終不能使不復其本性人之爲不善者固有之矣所以然者往往爲物欲所誘利害所移而非其本然之性也故雖甚愚無知之人詈之以惡逆斥之以盗賊鮮不變色者至於見赤子之入井則莫不怵惕而救之朱子章旨數言盡之矣
  - ○新安倪氏曰 先師謂當看集註本性之本字雲峯謂須看集註定體二字水之定體無有不下性之定體無有不善可使過顙在山爲不善三使字皆非定體竊謂本性者本然之性定體卽此性本然之定體也若有使之者則出於人力之所爲而非此性本然之定體矣貫二先生之說而一之於本字定體字皆能著眼則朱子釋孟子之深意可見矣
  - ○東陽許氏曰 告子謂性本無善惡但可以爲善可以爲惡在所引者如何爾故以水無分東西爲喩孟子亦就其水以喩之謂性之必善譬猶水之必下告子所謂決之者人爲之也非其自然之性也若人欲拂水之性甚至可使逆行況東西乎人之爲善順其本性也水之就下順其本性也

#### 3장

○告子曰 生之謂性

- 生 指人物之所以知覺運動者而言
  - 朱子曰 生之爲性 只是就氣上說得 蓋謂人也 有許多知覺運動 物也 有許多知覺運動 人物 只一般却不知人所以異於物者 以其得正氣 故全得許多道理 如物則氣昏而理亦昏了
  - ○生之謂氣 生之理之謂性
  - ○問氣出於天否 曰性與氣皆出於天性只是理氣則已屬於形象性之善固人所同氣便有不齊處
  - ○物也有這性只是稟得來偏了這性便也隨氣轉了
  - ○慶源輔氏曰 人物之生則有知覺能運動死則無知覺不能運動也
  - ○雙峯饒氏曰 生活也其所以能知覺運動爲是箇活底物事有生之初稟得天地之生氣所以有這活底在裏面告子是見得這氣不曾見得這理蓋精神魂魄之所以能知覺運動者屬乎氣其所得於天以爲仁義禮智之性者則屬乎理告子認氣爲性故云生之謂性問知覺運動何分曰總言之都是精神分言之則知覺屬心運動屬身

- 告子論性前後四章 語雖不同 然其大指 不外乎此
  - 問 子以告子論性數章皆本乎生之謂性之一言何也 朱子曰 告子不知性之爲理乃卽人之身而指其能知覺運動者以當之所謂生者是也始而見其但能知覺運動非敎不成故有杞柳之譬旣屈於孟子之言而病其說之偏於惡也又爲湍水之喩以見其但能知覺運動而非有善惡之分又以孟子未喩已之意也遂於此章極其立論之本意而索言之至於孟子折之則其說又窮而終不悟其非也其以食色爲言蓋猶生之云爾而公都子之所引又湍水之餘論也以是考之凡告子之論性不外乎生之一字眀矣然則告子固指氣質而言歟曰告子所謂性固不離乎氣質然未嘗知其爲氣質而亦不知其有淸濁賢否之分也

- 與近世佛氏所謂作用是性者 略相似
  - 朱子曰 禪家說如何是佛曰見性成佛如何是性曰作用是性蓋謂目之視耳之聽手之執捉足之運奔皆性也只說得箇形而下者且如手能執捉若執刀胡亂殺人亦可爲性乎

孟子曰 生之謂性也 猶白之謂白與 曰然 白羽之白也 猶白雪之白 白雪之白 猶白玉之白與 曰然 [與平聲下同]

- 白之謂白 猶言凡物之白者 同謂之白 更無差[初加楚宜二反]別[必則反]也 白羽以下 [新安陳氏曰 白羽至輕之白 與白雪不堅之白 白玉堅潤之白 質本不同] 孟子再問 而告子曰然 則是謂凡有生者 同是一性矣

然則犬之性 猶牛之性 牛之性 猶人之性與

- 孟子 又言若果如此 則犬牛與人 皆有知覺 皆能運動 其性 皆無以異矣 於是 告子 自知其說之非而不能對也
  - 朱子曰 犬牛人之形氣旣具而有知覺能運動者生也有生雖同然形氣旣異則其生而有得乎天之理亦異蓋在人則得其全而無有不善在物則有所蔽而不得其全是乃所謂性也今告子曰生之謂性如白之謂白而凡白無異白焉則是指形氣之生者以爲性而謂人物之所得於天者亦無不同矣故孟子以此詰之而告子理屈詞窮不能復對也
  - ○勉齋黃氏曰 告子旣不知性與氣之分而直以氣爲性又不知氣或不齊性因有異而遂指凡有生者以爲同是以孟子以此語之而進退無所據也

- ○愚按性者 人之所得於天之理也 生者 人之所得於天之氣也 性 形而上者也 氣 形而下者也
  - 朱子曰 形而上者 一理渾然 無有不善 形而下者 則紛紜雜揉 善惡有所分矣
  - ○新安陳氏曰 易大傳曰形而上者謂之道形而下者謂之器上字上聲讀有形以上便是無形之理性卽理也有形以下便是有形之器氣有形者也

- 人物之生 莫不有是性 亦莫不有是氣 然以氣言之 則知覺運動 人與物 若不異也 以理言之 則仁義禮智之禀 豈物之所得而全哉 此人之性 所以無不善而爲萬物之靈也
  - 雲峯胡氏曰 大學中庸首章或問皆以爲人物之生理同而氣異而此則以爲氣同而理異何也朱子嘗曰論萬物之一原則理同而氣異觀萬物之異體則氣猶相近而理絶不同氣之異者粹駁之不齊理之異者偏全之或異也嘗因是而推之蓋自大本大原上說大化流行賦予萬物何嘗分人與物此理之同也但人得其氣之正且通者物得氣之偏且塞者此氣之異也人物旣得此氣以生則人能知覺運動物亦能知覺運動此又其氣之同也然人得其氣之全故於理亦全物得其氣之偏故於理亦偏則人與物又不能不異矣理同而氣異是從人物有生之初說氣同而理異是從人物有生之後說朱子之說精矣

- 告子 不知性之爲理而以所謂氣者 當之 是以杞柳湍水之喩 食色無善無不善之說 縱[將容反]橫繆[靡幼反]戾 紛紜舛[尺免反]錯 而此章之誤 乃其本根 所以然者 蓋徒知知覺運動之蠢然者 人與物同 而不知仁義禮智之粹然者 人與物異也 孟子以是折之 其義精矣
  - 朱子曰 氣相近如知寒暖識饑飽好生惡死趨利避害人與物都一般理不同如蜂蟻之君臣只是他義上有一點眀虎狼之父子只是仁上有一點眀其他更推不去
  - ○論人與物性之異固由氣稟之不同但究其所以然者却是因其氣稟之不同而所賦之理固亦有異所以孟子分別犬之性牛之性人之性有不同者而未嘗言犬之氣牛之氣人之氣不同也
  - ○此章 乃告子迷繆之本根孟子開示之要切蓋知覺運動者形氣之所爲仁義禮智者天命之所賦學者於此正當審其偏正全闕而求知所以自貴於物不可以有生之同反自陷於禽獸而不自知己性之大全也
  - ○勉齋黃氏曰 夫性者人物所得乎天之理也仁義禮智之屬是也生者人物所得乎天之氣也有知覺而能運動者是也性者萬物之一原有生之類各得於天固無少異但所稟之氣則或値其淸濁美惡之不齊故理之所賦不能無開塞偏正之異此人物之所以分也然以氣而言則所稟雖殊而其所以爲知覺運動者反無甚異以理而言則其本雖同而人之有是四端所以爲至靈至貴者非庶物之可擬矣告子之學不足以知此但見其蠢然之生卽以爲性而又謂凡得此者無有不同則是不惟不知性亦不知氣不惟觀於外者亂於人獸之別而其反於身者亦昧於天理人欲之幾矣
  - ○雙峯饒氏曰 人說孟子論性不論氣若以此章觀之未嘗不論氣