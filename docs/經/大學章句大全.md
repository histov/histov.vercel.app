---
sidebar_position: 2
toc_max_heading_level: 4
---

# 大學章句大全

### 英宗大王御製

夫三代盛時 設庠序學校而敎人 此正禮記所云 家有塾黨有庠州有序國有學者也 故人生八歲 皆入小學 於大學則天子之元子衆子 以至公卿大夫元士之適子與凡民之俊秀者 及其成童 皆入焉 可不重歟 大學之書 有三綱焉 曰明明德 曰新民 曰止於至善也 有八條焉 曰格物 曰致知 曰誠意 曰正心 曰修身 曰齊家 曰治國 曰平天下也 次序井井 條理方方 其學問之道 紫陽朱夫子序文詳備 以予蔑學 何敢加一辭 然是書與中庸 相爲表裏 次序條理 若是瞭然 而學者 其猶書自書我自我 可勝歎哉 噫 明德在何 卽在我一心 明明德之工在何 亦在我一心 若能實下工夫 正若顔子所云 舜何人余何人者也 而三代以後 師道在下 學校不興 莫能行灑掃之敎 故筋骸己强利欲交中 在我之明德 不能自明 旣不能格致 又何以誠意 旣不能正心 又何以修身 不能格致 不能誠正 家齊國治 其何望哉 其何望哉 予於十九歲 始讀大學 二十九歲 入學也 又講此書 而自顧其行 其亦書自我自 心常恧焉 六十三 視學明倫堂也 先讀序文 仍令侍講官及儒生 次第以講 其日 卽甲子也 與朱夫子作序文之日 偶然相符 日雖相符 功效愈邈 尤切靦然 望七之年 因追慕 行三講而欲取反約以中庸循環以講 因經筵官之請 繼講此書 自此以後 庸學將輪回以講 少時講此 未見其效 暮年重講 其何望效尤爲慨然者 紫陽序文 豈不云乎 一有能盡其性者 天必命之 以爲億兆之君師 以予晩學涼德 旣無誠正之工 亦無修齊之效 而白首衰耗 三講此書 豈不自恧乎 然孔聖云 溫故而知新 若能因此而知新 於予豈不大有益也哉 仍作序文 自勉靈臺 歲戊寅十月甲寅序



### 讀大學法

朱子曰 語孟 隨事問答 難見要領 惟大學 是曾子述孔子說古人爲學之大方 而門人又傳述以明其旨 前後相因 體統都具 翫味此書 知得古人爲學所向 却讀語孟 便易[去聲]入 後面工夫雖多 而大體已立矣

○看這一書 又自與看語孟不同 語孟中 只一項事 是一箇道理 如孟子說仁義處 只就仁義上說道理 孔子答顔淵以克己復禮 只就克己復禮上說道理 若大學 却只統說 論其功用之極 至於平天下 然天下所以平 却先須治國 國之所以治 却先須齊家 家之所以齊 却先須修身 身之所以修 却先須正心 心之所以正 却先須誠意 意之所以誠 却先須致知 知之所以至 却先須格物

○大學 是爲學綱目 先讀大學 立定綱領 他書皆雜說在裏許 通得大學了 去看他經 方見得此是格物致知事 此是誠意正心事 此是修身事 此是齊家治國平天下事

○今且熟讀大學 作間架 却以他書 塡補去

○大學 是通言學之初終 中庸 是指本原極致處

○問 欲專看一書 以何爲先 曰 先讀大學 可見古人爲學首末次第 不比他書 他書非一時所言 非一人所記

又曰 看大學 固是着逐句看去 也須先統讀傳文敎熟 方好從頭仔細看 若專不識傳文大意 便看前頭亦難 

又曰 嘗欲作一說敎人 只將大學一日去讀一遍 看他如何是大人之學 如何是小學 如何是明明德 如何是新民 如何是止於至善 日日如是讀 月來日去 自見所謂溫故而知新 須是知新 日日看得新 方得 却不是 道理解新 但自家這箇意思 長長地新

○讀大學初間 也只如此讀 後來 也只如此讀 只是初間讀得 似不與自家相關 後來看熟 見許多說話 須著如此做 不如此做 自不得

○讀書 不可貪多 當且以大學爲先逐段 熟讀精思 須令了了分明 方可改讀後段 看第二段 却思量前段 令文意連屬[音燭] 却不妨

○問 大學稍通 方要讀論語 曰 且未可 大學稍通 正好着[陟略反下同]心精讀 前日讀時 見得前 未見得後面 見得後 未見得前面 今識得大綱體統 正好熟看 讀此書 功深則用博 昔尹和靖見伊川半年 方得大學西銘看 今人半年 要讀多少書 某且要人讀此 是如何 緣此書却不多而規模周備 凡讀書 初一項 須著十分工夫了 第二項 只費得八九分工夫 第三項 便只費得六七分工夫 少間讀漸多 自通貫 他書 自著不得多工夫

○看大學 俟見大指 乃及他書 但看時 須是更將大段 分作小段 字字句句 不可容易放過 常時暗誦黙思 反覆硏究 未上口時 須敎上口 未通透時 須敎通透 已通透後 便要純熟 直待不思索時 此意 常在心胸之間 驅遣不去 方是 此一段了 又換一段看 令如此數段之後 心安理熟 覺工夫省力時 便漸得力也

又曰 大學 是一箇腔子 而今却要塡敎[平聲]他實 如他說格物 自家須是去格物後 塡敎他實著 誠意亦然 若只讀得空殼子 亦無益也 

○讀大學 豈在看他言語 正欲驗之於心如何 如好好色惡惡臭 試驗之吾心 果能好善惡惡如此乎 閒居爲不善 是果有此乎 一有不至 則勇猛奮躍不已 必有長[上聲]進 今不知如此 則書自書我自我 何益之有

又曰 某一生 只看得這文字透 見得前賢所未到處 溫公作通鑑 言平生精力 盡在此書 某於大學亦然 先須通此 方可讀他書

又曰 伊川 舊日敎人 先看大學 那時 未解說 而今有註解 覺大段分曉了 只在仔細看

又曰 看大學 且逐章理會 先將本文念得 次將章句來解本文 又將或問來參章句 須逐一令[平聲下同]記得 反覆尋究 待他浹洽 旣逐段曉得 却統看溫尋過

又曰 大學一書有正經有章句有或問 看來看去 不用或問 只看章句便了 久之又只看正經便了 又久之自有一部大學在我胸中 而正經亦不用矣 然不用某許多工夫 亦看某底不出 不用聖賢許多工夫 亦看聖賢底不出

又曰 大學解本文未詳者 於或問中詳之 且從頭逐句理會 到不通處却看 或問乃註脚之註脚

○某解書不合太多 又先準備學者爲[去聲]他設疑說了 所以致得學者看得容易[去聲]了

○人只說某說大學等不略說使人自致思 此事大不然 人之爲學 只爭箇肯與不肯耳 他若不肯向這裏 略亦不解致思 他若肯向此一邊自然有味 愈詳愈有味



### 大學章句序

大學之書 古之大學 所以敎人之法也 蓋自天降生民 則旣莫不與之以仁義禮智之性矣 

* 朱子曰 天之生民 各與以性 性非有物 只是一箇道理之在我者耳 仁則是箇溫和慈愛底道理 義則是箇斷制裁割底道理 禮則是箇恭敬撙節底道理 智則是箇分別是非底道理 凡此四者 具於人心 乃是性之本體

* ○雲峯胡氏曰 朱子四書 釋仁曰心之德 愛之理 義曰心之制 事之宜 禮曰 天理之節文 人事之儀則 皆兼體用 獨智字未有明釋 嘗欲竊取朱子之意以補之 曰 智則心之神明 所以妙衆理而宰萬物者也 番易沈氏云 智者 涵天理動靜之機 具人事是非之鑑

* ○新安陳氏曰 書云 惟皇上帝 降衷于下民 若有恒性 六經言性自此始 謂天降生民而與之以性 亦本書之意而言

然其氣質之稟 或不能齊 是以不能皆有以知其性之所有而全之也

* 新安陳氏曰 性之所有 卽仁義禮智是也 性無智愚賢不肖之殊 惟氣有淸濁 淸者能知 而濁者不能知 故不能皆知 質有粹駁 粹者能全 而駁者不能全 故不能皆全 知性之所有屬知 全性之所有屬行 知行二者 該盡一部大學 意已寓於此矣

一有聰明睿智能盡其性者 出於其間 則天必命之 以爲億兆之君師 使之治[平聲 下治人同]而敎之 以復其性

* 問 何處見得天命處 朱子曰 此也如何知得 只是才生得一箇恁地底人 定是爲億兆之君師 便是天命之也 他旣有許多氣魄才德 決不但已 必統御億兆之衆 人亦自是歸他 如三代已前 聖人都是如此 至孔子方不然 雖不爲帝王 然也閑他不得 也做出許多事來 以敎天下後世 是亦天命也

* ○新安陳氏曰 聰明睿智 能盡其性者 是就淸濁粹駁不齊中 指出極淸極粹者言之 聰明睿智 生知之聖也 與知其性相應 能盡其性 安行之聖也 與全之相應 常人必先知其性 方可望以全其性 故於中下一而字 聖人合下生知安行 不待知而方全 故只平說 天必命之以爲億兆君師 君以治之 師以敎之 變化其氣質 而復還其本性 以上四箇性字 須融貫看透 三代以前 聖賢之君 君師之責兼盡 三代以後 君道有略得之者 而師道則絶無矣 

此伏羲神農黃帝堯舜 所以繼天立極 而司徒之職 典樂之官 所由設也

* 書舜典 帝曰 契 汝作司徒 敬敷五敎在寬 又曰 夔 命汝典樂 敎冑子

* ○朱子曰 天只生得許多人物 與你許多道理 然天却自做不得 所以必得聖人爲之脩道立敎 以敎化百姓 所謂裁成天地之道 輔相天地之宜是也

* ○古者敎法 禮樂射御書數 不可闕一 就中樂之敎尤親切 夔敎冑子 只用樂 大司徒之職 也是用樂 蓋是敎人朝夕從事於此物 束得心長在這上面 蓋爲樂有節奏 學他底 急也不得 慢也不得 久之都換了他情性

* ○雲峯胡氏曰 司徒之職 統敎百姓 典樂之官 專敎冑子

* ○新安陳氏曰 上文說其理 此實之以其事 天生民而賦與之 不能敎之 聖君代天立標準 以主敎於上 而設司徒及典樂之官 以掌敎於下 此時敎已立 而敎之法未備 學之名未聞也

三代之隆 其法 寖備然後 王宮國都 以及閭巷 莫不有學 人生八歲 則自王公以下 至於庶人之子弟 皆入小學 而敎之以灑[上聲又去聲]掃[去聲]應對進退之節 禮樂射御書數之文

* 朱子曰 古者小學 已自是聖賢坯樸了 但未有聖賢許多知見 及其長也 令入大學 使之格物致知 長許多知見

* ○番易齊氏曰 灑掃 內則所謂雞初鳴 灑掃室堂及庭 曲禮所謂 爲長者糞 加帚箕上以袂拘而退 以箕自向而扱之之類是也 應對 內則所謂在父母之所 有命之 應唯敬對 曲禮所謂 長者負劍辟咡詔之 負 置之於背 劍 挾之於旁 口耳之間曰咡 辟咡 詔之傾頭與語 則揜口而對之類是也 進退 內則所謂在父母之所 進退周旋愼齊 曲禮所謂 凡與客入者 每門讓於客之類是也 禮 習於度數之節文 所以敎之中也 樂 明於聲音之高下 所以敎之和也 射法 一弓挾四矢 驗其中否 以觀德行 御法 一車乘四馬 御者執轡 立於車上 欲調習不失驅馳之正也 書 書字之體 可以見心畫 數 算數之法 可以盡物變 周禮大司徒 所以敎萬民而賓興之者 始以六德 繼以六行 後及於六藝 非八歲以上者 所能盡究其事 不過使曉其名物而已 故上三者言節 有品節存焉 下六者言文 文者 名物之謂也 非其事也

* ○勿軒熊氏曰 按大戴記保傅篇 古者年八歲 出就外舍 學小藝焉 履小節焉 束髮就大學 學大藝焉 履大節焉 註曰 小學爲庠門 一作虎闈 大學在王宮之東 束髮謂成童 尙書大傳曰 公卿之太子 元士之嫡子 年十三入小學 二十入大學 白虎通曰 八歲入小學 十五入大學 此太子之禮也 按年數互有不同 而朱子獨以白虎通爲斷

及其十有五年 則自天子之元子衆子 以至公卿大夫元士之適[音的]子 與凡民之俊秀 皆入大學

* 新安陳氏曰 凡民 惟賢者得入大學 不比小學 則無貴賤賢愚皆得入也 

而敎之以窮理正心修己治人之道 此又學校之敎 大小之節 所以分也 

* 新安陳氏曰 三代有小學大學之敎法 未有書也 天子元子 繼世有天下 衆子 建爲諸侯 公卿大夫元士適子 將有國家之責 皆在所敎 民之俊秀 他日亦將用之 以佐理天下國家者也 窮理 知之事 正心以下 行之事

夫[音扶]以學校之設 其廣如此 敎之之術[術 卽法也] 其次第節目之詳 又如此 而其所以爲敎 則又皆本之人君躬行心得之餘 不待求之民生日用彝倫之外

* 新安陳氏曰 上言學校施敎之法 此言君身爲立敎之本 卽所謂爲億兆君師 繼天立極者也 躬行心得 謂躬行仁義禮智之道 心得仁義禮智之德 卽行道而有得於心也 彛倫 常理也

是以當世之人 無不學 其學焉者 無不有以知其性分[去聲下同]之所固有 職分之所當爲 而各俛[音免]焉以盡其力

* 雲峯胡氏曰 前說上之所以爲敎 此說下之所以爲學

* ○新安陳氏曰 性分固有 卽仁義禮智 是理是體 職分當爲 如子職分當孝 臣職分當忠之類 是事是用 知性分職分 是知之事 俛焉盡力 是行之事 與前知性之所有而全之 相照應

此古昔盛時 所以治[去聲下同]隆於上 俗美於下 而非後世之所能及也 及周之衰 賢聖之君不作 學校之政不修 敎化陵夷 風俗頹[徒回反]敗 時則有若孔子之聖 而不得君師之位以行其政敎 於是獨取先王之法 誦而傳之 以詔後世

* 新安陳氏曰 皇帝生當天地氣運盛時 所以達而在上 以身爲敎 而道行於當世 孔子當天地氣運衰時 不免窮而在下 以言爲敎 傳諸其徒 而道明於後世而已

若曲禮少[去聲]儀內則弟子職諸篇 固小學之支流餘裔[餘制反]

* ○番易齊氏曰 曲禮少儀內則 見禮記 弟子職 見管子 此四篇作於春秋時 三代小學之全法 僅存其一二 故曰 支流餘裔 支流 水之旁出而非正流者 餘裔 衣裾之末也

而此篇者 則因小學之成功 以著大學之明法 外有以極其規模之大 而內有以盡其節目之詳者也

* 問 外有以極其規模之大 內有以盡其節目之詳 朱子曰 這箇須先識得外面一箇規模如此大了 而內做工夫以實之 凡人爲學 便當以明德新民止於至善 及明明德於天下 爲事不成 只要獨善其身便了 須是志於天下 所謂志伊尹之所志 學顔子之所學也 所以大學第二句 便說在新民

* ○新安陳氏曰 規模之大 指三綱領 節目之詳 指八條目 孔子時 方有大學一章之經

* ○東陽許氏曰 規模節目 以三綱八條對言 則三綱爲規模 八條爲節目 謂八條卽三綱中事也 獨以八條言之 則平天下爲規模 上七條爲節目 平天下是大學之極功 然須是有上七條 節節做工夫 行至于極 然後可以天下平

三千之徒 蓋莫不聞其說 而曾氏之傳 獨得其宗 於是作爲傳[去聲]義 以發其意[曾子方有今大學之傳 以發明孔子之意] 及孟子沒而其傳泯[音閔]焉 則其書雖存 而知者鮮[上聲]矣 自是以來 俗儒記誦詞章之習 其功 倍於小學而無用

* 朱子曰 自聖學不傳 爲士者不知學之有本 而所以求於書 不越乎記誦訓詁文詞之間 是以天下之書愈多而理愈昧 學者之事愈勤而心愈放 詞章愈麗 議論愈高 而其德業事功之實 愈無以逮乎古人 

* ○新安陳氏曰 記誦 口耳之學 詞章 枝葉之文

異端虛無寂滅之敎 其高 過於大學而無實

* 問 異端 何以高而無實 朱子曰 吾儒便著讀書 逐一就事物上理會道理 異端便都掃了 只恁地空空寂寂 便道事都了 若將些子事付之 便都沒奈何

* ○雲峯胡氏曰 此之虛 虛而有 彼之虛 虛而無 此之寂 寂而感 彼之寂 寂而滅 所以高而無實
* ○新安陳氏曰 老氏 虛無 佛氏 寂滅

其他權謀術數 一切以就功名之說 與夫[音扶]百家衆技之流 所以惑世誣民 充塞[先則反下同]仁義者 又紛然雜出乎其間

* 朱子曰 秦漢以來 隨世以就功名者 未必自其本而推之 是以天理不明而人欲熾 道學不傳而異端起 人挾其私智 以馳騖於一世

* ○新安陳氏曰 權謀術數 謂管仲商鞅等 百家衆技 如九流等是也

使其君子 不幸而不得聞大道之要 其小人 不幸而不得蒙至治之澤 晦盲[眉庚反]否塞

* 東陽許氏曰 如月之晦 如目之盲 如氣之否 如川之塞 晦盲 言不明 否塞 言不行

反覆沈[俗作沉非] 痼[音固]

* ○東陽許氏曰 反覆 是展轉愈深而不可去底意 沈 如物沒於水而不可浮 痼 如病著於身而不可愈

以及五季[謂梁唐晉漢周 五代季世]之衰 而壞亂極矣

* 雲峯胡氏曰 惑世誣民 使斯民昏而不能知 充塞仁義 使斯道壅而不能行 晦盲 全無能知者 否塞 全無能行者 所以爲壞亂之極也 大道之要 是大學書中所載者 至治之澤 是自大學中流出者 上之人無能知此大學 故君子不得聞大道之要 上之人無能行此大學 故小人不得蒙至治之澤

天運循環 無往不復 宋德隆盛 治敎休明 於是河南程氏兩夫子出

* 伯子諱顥 字伯淳 號明道先生 叔子諱頤 字正叔 號伊川先生

而有以接乎孟氏之傳 實始尊信此篇而表章之 旣又爲[去聲]之次其簡編 發其歸趣[音娶]

* ○新安陳氏曰 孟子沒而其傳泯焉 至二程夫子出 而絶學復傳 於是始拔大學篇於戴記之中而尊信之 又整頓其錯亂之簡而發揮之 但未成書耳

然後 古者大學敎人之法[此八字收拾序文起句] 聖經賢傳[去聲]之指 粲然復[扶又反]明於世 雖以熹之不敏 亦幸私淑而與[去聲]有聞焉

* 新安陳氏曰 孟子云 予未得爲孔子徒也 予私淑諸人也 此用其語 謂聞程子之敎於延平李先生諸公 

* ○東陽許氏曰 私淑者 私善於人 孟子不得爲孔子之徒 而私善於再傳之子思 朱子不得爲程子之徒 而私善於三傳之李氏 此私淑字最切

顧其爲書猶頗放失 是以忘其固陋 采而輯[音集]之 間亦竊附己意 補其闕略[謂補傳之第五章]以俟後之君子 極知僭踰無所逃罪 然於國家化民成俗之意 學者修己治人之方 則未必無小補云

* 脩己治人四字 包盡大學體用綱目

淳熙己酉二月甲子 新安朱熹 序

* 新安陳氏曰 此序分六節 精義尤在第二節 曰 知其性之所有而全之 曰 敎之以復 其初是也 朱子論學 必以復性初爲綱領要歸 論語首註學字 曰 人性皆善 曰 明善而復其初 小學題辭曰 仁義禮智 人性之綱 曰 德崇業廣 乃復其初 此書首釋明明德 亦曰 遂明之以復其初 與此序凡四致意焉 聖人盡性 盡其本全者也 學者復其性 復而後能全也 欲知性之所有 在格物致知 欲復全其性之所有 在誠意正心脩身 以力於行而已 讀此序此書者 其以知性之所有 與復其性初爲要領 以知行爲工夫而融貫其旨云



## 大學章句大全

* 大舊音泰 今讀如字

### 경

* 子程子曰
  * 新安陳氏曰 程子上加子字 倣公羊傳註 子沈子之例 乃後學宗師先儒之稱

* 大學 孔氏之遺書 而初學入德之門也 於今 可見古人爲學次第者 獨賴此篇之存 而論孟次之 學者 必由是而學焉 則庶乎其不差矣

  * 龜山楊氏曰 大學一篇 聖學之門戶 其取道至徑 故二程多令初學者讀之

  * ○朱子曰 大學首尾貫通 都無所疑 然後可及語孟 又無所疑 然後可及中庸

  * ○某要人先讀大學 以定其規模 次讀論語 以立其根本 次讀孟子 以觀其發越 次讀中庸 以求古人之微妙

  * ○陳氏曰 爲學次序 自有其要 先須大學 以爲入德之門 以其中說明明德新民 具其條理 實羣經之綱領也 次則論語 以爲操存涵養之實 又其次則孟子 以爲體驗充廣之端 三者旣通 然後會其極於中庸 又曰 大學規模廣大 而本末不遺 節目詳明 而始終不紊 學者所當最先講明者

  * ○新定邵氏曰 他書言 平天下本於治國 治國本於齊家 齊家本於脩身者有矣 言脩身本於正心者 亦有矣 若夫推正心之本於誠意 誠意之本於致知 致知之在於格物 則他書未之言 六籍之中 惟此篇而已

大學之道 在明明德 在親民 在止於至善

* 程子曰 親 當作新 ○大學者 大人之學也 明 明之也 明德者 人之所得乎天 而虛靈不昧 以具衆理而應萬事者也

  * 朱子曰 天之賦於人物者 謂之命 人與物受之者 謂之性 主於一身者 謂之心 有得於天而光明正大者 謂之明德 
  * ○問 明德 是心是性 曰 心與性 自有分別 靈底是心 實底是性 性便是那理 心便是盛貯該載敷施發用底 心屬火 緣他是箇光明發動底物 所以具得許多道理 如向父母 則有那孝出來 向君 則有那忠出來 這便是性 如知道事親要孝 事君要忠 這便是心 張子曰 心統性情 此說最精密 
  * ○虛靈不昧 便是心 此理具足於中 無少欠闕 便是性 隨感而動 便是情
  * ○虛靈 自是心之本體 非我所能盡也 耳目之視聽 所以視聽者 卽其心也 豈有形象 然有耳目以視聽之 則猶有形象也 若心之虛靈 何嘗有物 
  * ○只虛靈不昧四字 說明德意已足矣 更說具衆理應萬事 包體用在其中 又却實而不爲虛 其言的確渾圓 無可破綻處

  * ○北溪陳氏曰 人生得天地之理 又得天地之氣 理與氣合 所以虛靈

  * ○黃氏曰 虛靈不昧 明也 具衆理應萬事 德也 具衆理者 德之全體未發者也 應萬事者 德之大用已發者也 所以應萬事者 卽其具衆理者之所爲也 未發則炯然不昧 已發則品節不差 所謂明德也

  * ○玉溪盧氏曰 明德 只是本心 虛者 心之寂 靈者 心之感 心猶鑑也 虛猶鑑之空 明猶鑑之照 不昧 申言其明也 虛則明存於中 靈則明應於外 惟虛故具衆理 惟靈故應萬事 

  * ○東陽許氏曰 大學之道 是言大學中敎人脩爲之方 如君子深造之以道之道 

* 但爲氣稟所拘 人欲所蔽 則有時而昏 然其本體之明 則有未嘗息者 故學者 當因其所發而遂明之 以復其初也
  - 朱子曰 明德 未嘗息 時時發見於日用之間 如見孺子入井而怵惕 見非義而羞惡 見賢人而恭敬 見善事而歎慕 皆明德之發見也 雖至惡之人 亦時有善念之發 但當因其所發之端 接續光明之 
  - ○明德 謂本有此明德也 孩提之童 無不知愛其親 及其長也 無不知敬其兄 其良知良能 本自有之 只爲私欲所蔽 故暗而不明 所謂明明德者 求所以明之也 譬如鏡焉 本是箇明底物 緣爲塵昏 故不能照 須是磨去塵垢 然後鏡復明也 
  - ○明德 是一箇光明底物事 如一把火將去照物 則無不燭 便是明德 若漸隱微便暗了 吹得這火著 便是明其明德 
  - ○新安吳氏曰 氣稟拘之 有生之初 物欲蔽之 有生之後 不昧者 所以昏也 然雖有昏昧之時 而無息滅之理 
  - ○雙峯饒氏曰 明之之功有二 一是因其發而充廣之 使之全體皆明 一是因已明而繼續之 使無時不明 
  - ○雲峯胡氏曰 章句釋明德以心言 而包性情在其中 虛靈不昧是心 具衆理是性 應萬事是情 有時而昏 又是說心 本體之明 又是說性 所發 又說情 當因其所發而遂明之 卽孟子言四端 而謂知皆擴而充之也 
  - ○新安陳氏曰 常人 於明德之發見 隨發而隨泯 學者於明德之發見處 當體認而充廣之 所謂遂明之也 氣稟拘物欲蔽 則明者昏而初者失 致其明之之功 以變化其氣質 則昏者明而初者復 
  - ○東陽許氏曰 氣稟所拘 就有生之初言之 人欲所蔽 就有知之後言之 

* 新者 革其舊之謂也 言旣自明其明德 又當推以及人 使之亦有以去[上聲]其舊染之汚[音烏 又去聲]也
  * 朱子曰 此理人所均有 非我所得私 旣自明其德 須當推以及人 見人爲氣與欲所昏 豈不惻然欲有以新之
  * ○問 明德新民 在我 有以新之 至民之明其明德 却又在他 曰 雖說是明己德 新民德 然其意自可參見 明明德於天下 自新以新其民可知
  * ○北溪陳氏曰 新與舊對 明者昏則舊矣 感發開導 去其舊汚則昏者復明 又成一箇新底 是新之也
  * ○玉溪盧氏曰 新民 是要人人皆明明德 民無不新 則民之明德無不明 而我之明德 明於天下矣
  * ○新安陳氏曰 書云 舊染汚俗 咸與惟新 章句本此以釋新民

- 止者 必至於是而不遷之意 至善 則事理當然之極也
  - 朱子曰 說一箇止字 又說一箇至字 直是要到那極至處而後止 故曰 君子無所不用其極也 
  - ○未至其地 則必求其至 旣至其地 則不當遷動而之他也 未至此便住 不可謂止 至此不能守 亦不可謂止 
  - ○至善 如言極好道理 十分盡頭 善在那裏 自家須去止他 止則善與我一 未能止 善自善我自我 
  - ○雲峯胡氏曰 必至於是 知至至之也 不遷知終終之也 

- 言明明德新民 皆當止於至善之地而不遷 蓋必其有以盡夫[音扶]天理之極 而無一毫人欲之私也

  - 朱子曰 明德新民 非人力私意所爲 本有一箇當然之則 過之不可 不及亦不可 如孝是明德 然自有當然之則 不及固不是 若過其則 必有刲股之事 須是到當然之則 處而不遷 方是止於至善 止至善 包明德新民 己也 要止於至善 民也 要止於至善 在他雖未能 在我所以望他 則不可不如是也 

  - ○問 明明德 是自己事 可以做得到極好處 若新民則在人 如何得他到極好處 曰 且敎自家先明得盡 然後漸民以仁 摩民以義 如孟子所謂勞之來之 匡之直之 輔之翼之 又從而振德之 如此變化他 自解到極好處

  - ○問 至善不是明德外 別有所謂善 只就明德中到極處便是否 曰 是明德中也有至善 新民中也有至善 皆要到那極處 至善只是以其極言 不特是理會到極處 亦要做到極處 如爲人君止於仁 固是一箇仁 然亦多般 須是隨處看 如這一事合當如此是仁 那一事又合當如彼亦是仁 若不理會只管執一 便成一邊去 安得謂之至善 至善只是恰好處
  - ○雙峯饒氏曰 明德 以理之得於心者言 至善 以理之見於事者言 以明明德 對新民 則明明德爲主 以明明德新民 對止至善 則止至善爲重
  - ○新安吳氏曰 止至善 爲明明德新民之標的 極盡天理 絶無人欲 爲止至善之律令 然旣言事理當然之極 又言天理之極者 蓋自散在事物者而言 則曰事理 是理之萬殊處 一物各具一太極也 自人心得於天者而言 則曰天理 是理之一本處 萬物體統一太極也 然一實萬分 故曰事理 衆理會萬爲一 則曰天理 一理而已
  - ○新安陳氏曰 天理人欲 相爲消長 纔有一毫人欲之私 便不能盡夫天理之極 不得云止於至善矣 

- 此三者 大學之綱領也
  - 新安陳氏曰 綱 以大綱言 如綱之有綱 綱擧則目張 領 以要領言 如裘之有領 領挈而裘順
  - ○朱子曰 明明德新民止至善 此八字 已括盡一篇之意
  - ○玉溪盧氏曰 明明德 是下文格物致知誠意正心脩身之綱領 新民 是下文齊家治國平天下之綱領 止至善 總明明德新民而言 又八者 逐條之綱領 要而言之 則明明德 又爲三者之綱領 乃大學一書之大綱領也
  - ○番易沈氏曰 大學之體 在明德 其用 在新民 其體用之準 則在止至善 要其用力之方 在知與行而已 格物致知 知之事也 誠意正心脩身 行之事也 行 以知爲先 知 以行爲重 知之精則行愈達 行之力則知愈進 物格而知以至 意誠心正而身以脩 則吾德之本明者 極其明 而吾身之所止者 極其善矣 由身而家而國而天下 善敎行焉 善政施焉 莫不革其舊染而復其性初 天下之明德 非一人之明德乎 一人之至善 非天下之至善乎 

知止而后 有定 定而后 能靜 靜而后 能安 安而后 能慮 慮而后 能得

- 止者 所當止之地 卽至善之所在也 [此止字 卽接上文在止於至善之止字說下來] 知之 則志有定向 靜 謂心不妄動 安 謂所處[上聲下同]而安 慮 謂處事精詳 得 謂得其所止 
  - 朱子曰 知止是識得去處 旣識得心中便定 更不他求 如行路知得從這一路去 心中自是定 如求之此 又求之彼 卽是未定 定靜安慮得五字 是功效次第 不是工夫節目 纔知止自然相因而見
  - ○定靜安 相去不遠 但有淺深耳 與中庸動變化相類 皆不甚相遠 定以理言 故曰有 靜以心言 故曰能 靜是就心上說 安是就身上說 
    ○旣見得事物有定理 而此心恁地寧靜了 看處在那裏 在這裏也安 在那裏也安 安而後能慮 慮是思之精審 今人心中搖漾不定疊 還能處得事否 人處事於叢冗急遽之際而不錯亂 非安不能也 知止 是知事物所當止之理 到臨事又須硏幾審處 方能得所止 
  - ○知止 只是知有這箇道理 也須是得其所止方是 若要得其所止 直是能慮方是 能慮却是要緊 知止 如知爲子而必孝 知爲臣而必忠 能得 是身親爲忠孝之事 若徒知這箇道理 至於事親之際 爲私欲所汨 不能盡其孝 事君之際 爲利祿所汨 不能盡其忠 這便不是能得矣 能慮 是見得此事合當如此 便如此做
  - ○知止 如射者之於的 得止 是已中其的
  - ○定靜安三字 雖分節次 其實知止後 皆容易進 安而后能慮 慮而后能得 此最是難進處 多是至安處住了 安而后能慮 非顔子 不能之 去得字地位雖甚近 然只是難進 挽弓到臨滿時 分外難開
  - ○勉齋黃氏曰 大學之道 在於明德新民 明德新民之功 在於至善 至善之理 又在於必至而不遷 故此一節 但以止爲言 曰知曰得 止之兩端 定者 知所止之驗 慮者 得所止之始 曰靜曰安 則原於知而終於得 有必至不遷之意矣
  - ○雙峯饒氏曰 譬之秤 知止是識得秤上星兩 慮是將來秤物時 又仔細看 能得是方秤得輕重的當 定靜安在事未至之前 慮是事方至之際 四者乃知止所以至能得之脉絡
  - ○雲峯胡氏曰 定而能靜 則事未來而此心之寂然不動者不失 安而能慮 則事方來而此心之感而遂通者不差
  - ○新安陳氏曰 明德新民 所以得止於至善之由 其緊要處先在知止上 蓋於事事物物 皆知其所當止之理 卽格物而知止也 下文致知知至之知字 已張本於此矣

物有本末 事有終始 知所先後 則近道矣

- 明德爲本 新民爲末 知止爲始 能得爲終 本始 所先 末終 所後 此結上文兩節之意

  - 問 事物何分別 朱子曰 對言則事是事物是物 獨言物則兼事在其中 知止能得 如耕而種而耘而斂 是事有箇首尾如此 明德 是理會已之一物 新民 是理會天下之萬物 以已之一物 對天下之萬物 便有箇內外本末 知所先後 自然近道 不知先後便倒了 如何能近道

  - ○三山陳氏曰 新民者 自明德而推也 己德不明 未有能新民者 此明明德所以爲新民之本 能得者 原於知止而後致也 苟始焉不知止於至善 亦未見其卒於有得矣 此知止所以爲能得之始

  - ○玉溪盧氏曰 物有本末 結第一節 事有終始 結第二節 知所先後則近道矣兩句 再總結兩節 一箇先字 起下文六箇先字 一箇後字 起下文七箇後字 不特結上兩節 亦所以起下文兩節之意
  - ○仁山金氏曰 不曰此是大學之道 而曰近道 蓋道者 當行之路 知所先後 方是見得在面前而未行於道上 所以只曰近 

古之欲明明德於天下者 先治其國 欲治其國者 先齊其家 欲齊其家者 先脩其身 欲脩其身者 先正其心 欲正其心者 先誠其意 欲誠其意者 先致其知 致知 在格物[治平聲 後放此] 

- 明明德於天下者 使天下之人 皆有以明其明德也

  - 新安吳氏曰 由此推之 則治國 是欲明明德於一國 齊家 是欲明明德於一家也

  - ○新安陳氏曰 本當云欲平天下者 先治其國 今乃以明明德於天下言之 蓋以明德乃人已所同得 明明德者 明己之明德 體也 明明德於天下者 新天下之民 使之皆明其明德 如此則天下無不平矣 用也 一言可以該大學之體用 可見明明德 又爲綱領中之綱領也

  - ○東陽許氏曰 不曰欲平天下先治其國 而曰明明德者 是要見新民 是明德中事 又見新民 不過使人各明其德而已 

- 心者 身之所主也 誠 實也 意者 心之所發也 實其心之所發 欲其必自慊 而無自欺也
  - 雲峯胡氏曰 中庸言誠身 是兼誠意正心脩身而言 謂身之所爲者實 此但言誠意 是欲心之所發者實 章句所發二字 凡兩言之 因其所發而遂明之者 性發而爲情也 實其心之所發者 心發而爲意也 朱子嘗曰 情是發出恁地 意是主張要恁地 情如舟車 意如人使那舟車一般 然則性發爲情 其初無有不善 卽當加夫明之之功 是體統說 心發而爲意 便有善有不善 不可不加夫誠之之功 是從念頭說 
  - ○新安陳氏曰 諸本皆作欲其一於善而無自欺也 惟祝氏附錄本 文公適孫鑑 書其卷端云 四書元本 則以鑑向得先公晩年絶筆所更定 而刊之興國者爲據 此本獨作必自慊而無自欺 可見絶筆所更定 乃改此三字也 按文公年譜 謂慶元庚申四月辛酉 公改誠意章句 甲子公易簀 今觀誠意章 則祝本與諸本無一字殊 惟此處有三字異 是所改正在此耳 一於善之云 固亦有味 但必惡惡如惡惡臭 好善如好好色 方自快足於己 如好仁必惡不仁 方爲眞切 若曰一於善 包涵不二於惡之意 似是歇後語 語意欠渾成的當 不若必自慊對無自欺 只以傳語釋經語 痛快該備 跌撲不破也 况語錄有云 誠與不誠 自慊與自欺 只爭毫釐之間 自慊則一 自欺則二 自慊正與自欺相對 誠意章只在兩箇自字上用功 觀朱子此語 則可見矣 

- 致 推極也[推之以至極處] 知 猶識也 推極吾之知識 欲其所知 無不盡也 格 至也 物 猶事也 窮至事物之理 欲其極處 無不到也 此八者 大學之條目也

  - 朱子曰 六箇欲與先字 謂欲如此 必先如此 是言工夫節次 若致知 則便在格物上 欲與先字差慢 在字又緊得些子

  - ○致知誠意 是學者兩箇關 致知 乃夢與覺之關 誠意 乃善與惡之關 透得致知之關則覺 不然則夢 透得誠意之關則善 不然則惡
  - ○格物 是夢覺關 誠意 是人鬼關 過得此二關 上面工夫一節 易如一節了 至治國平天下 地步愈闊 但須照顧得到
  - ○格物 是零細說 致知 是全體說
  - ○格物致知 於物上窮得一分之理 則我之知亦知得一分 物理窮得愈多 則我之知愈廣 其實只是一理 纔明彼卽曉此
  - ○格物 十事格得 九事通透 一事未通透 不妨 一事只格得九分 一分不通透最不可 須窮盡到十分處
  - ○因其所已知 推之 至於無所不知
  - ○人多把這道理 作一箇懸空底物 大學不說窮理 只說格物 便是要人就事物上理會 如此方見得實體 如作舟行水 作車行陸 今試以衆力共推一舟於陸 必不能行 方見得舟不可以行陸也 此之謂實體
  - ○格物窮理 有一物便有一理 窮得到後 遇事觸物 皆撞著這道理 事君便遇忠 事親便遇孝 居處便恭 執事便敬 與人便忠 以至參前倚衡 無往而不見這箇道理 若窮不至則所見不眞 外面雖爲善 而內實爲惡
  - ○問 物者理之所在 人所必有而不能無者 何者爲切 曰 君臣父子兄弟夫婦朋友 皆人所不能無者 但學者須要窮格得盡 事父母則當盡其孝 處兄弟則當盡其友 如此之類須是要見得盡 若有一毫不盡 便是窮格不至也 
  - ○物謂事物也 須窮極事物之理到盡處 便有一箇是一箇非 凡自家身心上 皆須體驗得一箇是非 若講論文字 應接事物 各各體驗 漸漸推廣 地步自然寬闊 如曾子三省 只管如此體驗去
  - ○致知格物 只是一事 非是今日格物 明日又致知 格物以理言也 致知以心言也 
  - ○致知格物 是窮此理 誠意正心脩身 是體此理 齊家治國平天下 是推此理 要做三節看 
  - ○於格物致知誠意正心脩身之際 要常見一箇明德 隱然流行於五者之間 方分明 
  - ○自格物至平天下 聖人亦是略分箇先後與人看 不成做一件淨盡無餘 方做一件如此 何時做得成
  - ○明明德於天下以上 皆有等級 到致知格物處便親切 故不曰致知者先格其物 只曰致知在格物也
  - ○北溪陳氏曰 心以全體言 意是就全體上發起一念慮處 言格物必如吾身親至那地頭 見得親切 方是格
  - ○玉溪盧氏曰 八者以心爲主 自天下而約之以至於身 無不統於一心 自意而推之以至於萬事萬物 無不管於一心 曰格曰致曰誠 皆正心上工夫 曰修曰齊曰治曰平 皆自正心中流出
  - ○雲峯胡氏曰 孟子盡心章集註 心者人之神明 具衆理而應萬事 卽章句所謂虛靈不昧 以具衆理而應萬事 此章或問又曰 知者心之神明 所以妙衆理而宰萬物 其釋知字與釋明德相應 蓋此心本具衆理而妙之則在知 此心能應萬事而宰之亦在知 具者其體之立 有以妙之則其用行 應者用之行 有以宰之則其體立 明德中自具全體大用 致知云者 欲其知之至 而全體大用無不明也 大學前分事與物言 若事自事物自物 此獨言物 物猶事也 有一事必有一理 理本非空虛無用之物 大學敎人卽事以窮理 亦惟恐人爲空虛無用之學 所以章句釋明德 則兼理與事 釋至善亦曰事理 釋格物亦曰窮至事物之理 心外無理 理外無事 卽事以窮理 明明德第一工夫也 致知在格物 此在字又與章首三在字相應 大學綱領所在 莫先於在明明德 而明明德工夫所在 又莫先於在格物
  - ○新安陳氏曰 大學八條目 格物爲知之始 致知爲知之極 誠意爲行之始 正心脩身爲行之極 齊家爲推行之始 治國平天下爲推行之極 不知則不能行 旣知又不可不行 誠正脩 行之身也 齊治平行之家國與天下也 知行者 推行之本 推行其知行之驗歟 

物格而后 知至 知至而后 意誠 意誠而后 心正 心正而后 身脩 身脩而后 家齊 家齊而后 國治 國治而后 天下平 [治 去聲 後放此] 

- 物格者 物理之極處 無不到也 知至者 吾心之所知 無不盡也 知旣盡 則意可得而實矣 意旣實 則心可得而正矣

  - 勿軒熊氏曰 知字 就心之知覺不昧上說 意字 是就心之念慮方萌處說 

  - ○雲峯胡氏曰 章句可得二字 蓋謂知此理旣盡 然後意可得而實 非謂知已至 則不必加誠意之功也 意旣誠則心之用可得而正 非謂意已誠 則不必加正心之功也 然不曰知旣盡 然後實其意 意旣實而後正其心者 蓋知行二者 貴於並進 但略分先後 非必了一節無餘 然後又了一節 是當會於言意之表也 

- 脩身以上[上聲] 明明德之事也 齊家以下 新民之事也 [此四句 包括上一節] 物格知至 則知所止矣 意誠以下 則皆得所止之序也

  - 新安陳氏曰 意誠心正身脩 明明德 所以得止至善之次序 家齊國治天下平 新民 所以得止至善之次序也 皆之一字 包明明德新民而言 此四句包括此一節也 是二節可見三綱之統八目 而八目之隸三綱矣 

  - ○朱子曰 致知者 理在物 而推吾之知以知之也 知至者 理雖在物 而吾心之知已得其極也 

  - ○問物未格時意亦當誠 曰固然 豈可說物未格 意便不用誠 但知未至時 雖欲誠意 其道無由 如人夜行 雖知路從此去 但黑暗行不得 所以要致知知至 則道理明白 坦然行之 今人知未至者 也知道善當好惡當惡 然臨事不能如此者 只是實未曾見得 若實見得則行處無差
  - ○問 物格知至 曰 格物時에 方是區處理會 到得知至時 却已自有箇主宰 會去分別取舍 初間或只見得表 不見得裏 只見得粗 不見得精 到知至時 方知得到 能知得到 方會意誠 可者必爲 不可者決不肯爲 到心正則胸中無些子私蔽 洞然光明正大 截然有主而不亂 此身便脩家便齊國便治而天下可平
  - ○知至 謂天下事物之理 知無不到之謂 若知一而不知二 知大而不知細 知高遠而不知幽深 皆非知之至也 須要無所不知 乃爲至耳
  - ○物格知至 是一截事 意誠心正身脩 是一截事 家齊國治天下平 又是一截事 自知至交誠意 又是一箇過接關子 自脩身交齊家 又是一箇過接關子
  - ○知至意誠 是凡聖界分 未過此關 雖有小善 猶是黑中之白 已過此關 雖有小過 亦是白中之黑
  - ○意誠後 推盪得査滓伶俐 心盡是義理 意是指發處 心是指體言 意是動 心該動靜 身對心言 則心正是內能如此 身脩是外 若不各自做一節工夫 不成說我意已誠矣 心將自正 恐懼哀樂引將去 又却邪了 不成說心正矣 身不用管 外面更不顧 而心與迹有異矣 須是無所不用其功
  - ○到正心時節已好了 只是就好裏面又有許多偏 如水已淘去濁十分淸了 又怕於淸裏面有波浪動盪處
  - ○意未誠時 如人犯私罪 意旣誠而心猶動 如人犯公罪 亦有間矣
  - ○格物而後知至 至心正而後身脩 著而字 則是先爲此而後能爲彼也 蓋卽物而極致其理矣 而後吾之所知無不至 吾知無不至矣 而後見善明察惡盡 不容有所自欺而意誠 意無不誠矣 而後念慮隱微慊快充足而心正 心得其本然之正矣 而後身有所主 而可得而脩
  - ○雙峯饒氏曰 上一節就八目逆推工夫 後一節就八目順推功效
  - ○玉溪盧氏曰 物格則理之散在萬物 而同出於一原者無不明矣 知至 則理之會在吾心 而管乎萬物者無不明矣 此明明德之端也 意誠 則明德之所發 無不明矣 心正 則明德之所存 無不明矣 意誠心正而身脩 此明明德之實也 家齊 則明德明於一家矣 國治 則明德明於一國矣 天下平 則明德明於天下矣 齊字有整然肅然之意 父父子子兄兄弟弟夫夫婦婦 無一不正之謂也 國者家之推 家親而國疎 故曰治天下者國之推 國小而天下大 故曰平 所以齊之治之平之 一而已矣 物格至身脩 則明德明而新民之體立 家齊至天下平 則民新而明明德之用行 物格知至 則知止之事 意誠 則意得所止 心正身脩 則心身得所止 是明明德得所止之序也 家齊國治天下平 則家國天下各得所止 是新民得所止之序也 自物格以至心正 斂之不外乎方寸 自心正以至天下平 充之彌滿乎六合 八者之條目收來放去 惟一心耳
  - ○東陽許氏曰 凡言必先而后 固是謂欲如此 必先如此 旣如此了 然後如此 然而致知力行 並行不悖 若曰必格盡天下之物 然後謂之知至 心知無有不明 然後可以誠意 則或者終身無可行之日矣 聖賢之意 蓋以一物之格 便是吾之心知於此一理爲至 及應此事 便當誠其意正其心脩其身也 須一條一節 逐旋理會 他日揍合將來 遂全其知而足應天下之事矣 

自天子以至於庶人 壹是皆以脩身爲本 

- 壹是 一切也
  - 漢書平帝紀 一切 顔師古註云 猶以刀切物 取其齊整 

- 正心以上 皆所以脩身也 齊家以下 則擧此而措之耳 

  - 勉齋黃氏曰 天子庶人 貴賤不同 然均之爲人 則不可以不脩身 誠意正心 所以脩身 治國平天下 亦自齊家而推之 

  - ○雙峯饒氏曰 此一段 是於八者之中 揭出一箇總要處 蓋天下之本在國 國之本在家 家之本在身 是皆當以脩身爲本 前兩段是詳說之 此一段是反說約也 

  - ○新安陳氏曰 此字指脩身言 天子諸侯卿大夫士庶人一切皆以脩身爲本 而齊家以下之效 不期而必至矣 單提脩身 而上包正心誠意致知格物之工夫 下包齊家治國平天下之效驗 皆在其中矣 

其本 亂而末治者 否矣 其所厚者薄 而其所薄者厚 未之有也 

- 本 謂身也
  - 接上文本字 末 謂天下國家 

- 所厚 謂家也

  - 三山陳氏曰 國天下本非所薄 自家視之則爲薄也 

  - ○新安陳氏曰 以家與國天下分厚薄 

- 此兩節 結上文兩節之意 

  - 雙峯饒氏曰 上一節與此節上一句 是敎人以脩身爲要 下句是敎人以齊家爲要 周子曰 治天下有本 身之謂也 治天下有則 家之謂也 得此意矣 

  - ○雲峯胡氏曰 以朱子之言推之 經一章中綱領第一節三句說工夫 第二節五句說功效 條目第一節六箇先字 是逆推工夫 第二節七箇后字 是順推功效 至此兩節 前節則於工夫中拈出脩身正結 後節則於功效中拈出身與家反結也 

  - ○新安陳氏曰 此兩節結八目 前於家言齊 正倫理也 此於家言所厚 篤恩義也 亦如書所謂惇叙九族 叙卽齊之意 惇卽厚之意歟 

- 右經一章 蓋孔子之言 而曾子述之 [凡二百五字] 其傳[去聲]十章 則曾子之意 而門人記之也 [蓋字 疑辭 則字 決辭] 舊本 頗有錯簡 今因程子所定 而更考經文 別[必列反]爲序次如左 [凡千五百四十六字] 

- 凡傳文 雜引經傳 若無統紀 然文理接續 血脉貫通 深淺始終 至爲精密 熟讀詳味 久當見之 今不盡釋也 
  - 新安陳氏曰 傳十章朱子有不盡釋處 然其不可不知者 未嘗不釋也 學者於其所釋者 熟讀精思 則其不盡釋者自當得之矣 



### 전1장

康誥曰 克明德

- 康誥 周書 克 能也 

  - 朱子曰 此克字雖訓能 然比能字有力 見人皆有是明德而不能明 惟文王能明之 克 只是眞箇會底意 

  - ○西山眞氏曰 要切處在克之一字

  - ○新安陳氏曰 康誥本文云 克明德愼罰 此只取上三字 下文引太甲顧諟天之明命 亦去先王字 皆引經之活法 

  - ○東陽許氏曰 康誥者 周武王封弟康叔於衛而告之之書 克明德 言文王之能明其德也 引之解明德 克字有力 明字卽上明字 德字包明德字 

大甲曰 顧諟天之明命 [大讀作泰 諟古是字] 

- 大甲 商書 顧 謂常目在之也
  - 朱子曰 常目在之 古註語極好 如一物在此 惟恐人偸去 兩眼常常覰在此相似 

- 諟 猶此也
  - 從古是字之說

- 或曰審也
  - 廣韻註 也今不必從

- 天之明命 卽天之所以與我 而我之所以爲德者也 常目在之 則無時不明矣
  - 朱子曰 上下文都說明德 這裏却說明命 蓋天之所以與我便是明命 我所得以爲性者 便是明德 命與德皆以明言 是這箇物本自光明 我自昏蔽了他
  - ○顧諟者 只是長存此心 知得有這道理光明不昧 方其未接物 此理固湛然淸明 及其遇事應接 此理亦隨處發見 只要常提撕省察 念念不忘 存養久之 則道理愈明 雖欲忘之而不可得矣
  - ○只是見得道理常在目前 不被事物遮障了 不成是有一物可見其形象
  - ○雙峯饒氏曰 靜存動察 皆是顧 其靜也 聽於無聲 視於無形 戒謹不睹 恐懼不聞 其動也 卽物觀理 隨事度宜 於事親 見其當孝 於事兄 見其當弟 此之謂常目在之
  - ○玉溪盧氏曰 天之明命 卽明德之本原 自我之得乎天者言 曰明德 自天之與我者言 曰明命 名雖異而理則一 日用動靜語黙之間 孰非明德之發見 亦孰非明命之流行 日用動靜語黙之間 孰非顧諟明命之所 亦孰非明明德之所
  - ○新安吳氏曰 言德則命在其中 故釋明德曰 人之所得乎天 言命則德在其中 故釋明命曰 天之所以與我 而我之所以爲德
  - ○新安陳氏曰 傳引康誥帝典之克明 皆釋上一明字 乃明之之明 而明德之本體則未嘗說破 惟以顧諟天之明命言之 蓋明命 卽明德之本原 顧諟 卽明之之工夫也 貫天命己德而一之 或問謂天未始不爲人 人未始不爲天 可謂精矣 子思言天命之謂性 其亦祖述此意也歟
  - ○東陽許氏曰 顧諟 動靜皆顧 一息之頃 一事之毫末放過 便不是顧 天之明命 雖是就付與我處言 然此明命 卽是萬物之理在裏面 故於應事處 才有照管不到 便損了此明命 

帝典 曰 克明峻德 [峻書作俊] 

- 帝典 堯典虞書 峻 大也
  - 新安陳氏曰 明德 以此德本體之明言 峻德 以此德全體之大言 一也 德之全體本無限量 克明之 是盡己之性 通貫明徹 無有不明處 而全體皆明也 

皆自明也

- 結所引書 皆言自明己德之意

  - 雙峯饒氏曰 引三書先後不倫 取其辭意 不以人代之先後拘 後凡引詩書 皆當以此例之 

  - ○玉溪盧氏曰 自明 是爲仁由己而由人乎哉之意 明者 是自明 昏者 是自昏 玩一自字 使人警省 要而言之 克明德 是自明之始事 克明峻德 是自明之終事 顧諟明命之句在中間 是自明工夫 此章雜引三書而斷以一言 其文理血脉精密如此 

- ○東陽許氏曰 第一節平說明明德 第二節是明之之功 學者全當法此而用功 第三節言明其德以至於大 此明明德之極功 皆自明也 雖結上文自字有力 明德 須是自去明之方可 

- ○臨川吳氏曰 此章康誥言文王之獨能明其明德 以明人當求所以克明其德 發明明德之端也 太甲 承上文言 欲求所以克明其德者 必常目在乎天所以與我之明德 示明明德之方也 帝典承上文言 能常目在夫天所以與我之明德而明之 則是能如堯之克明其大德矣 著明明德之效也 而又結之曰 此皆自明之事也 蓋自明者 所以自新 使民皆有以明其明德者 所以新民 然欲使民皆有以明其明德而新民 必先有以自明而自新 故以自明二字 結上文明德之傳 而起下章盤銘自新之意也 

- 右傳之首章 釋明明德

- 此通下三章 至止於信 舊本 誤在沒世不忘之下




### 전2장

湯之盤銘 曰 苟日新 日日新 又日新

- 盤 沐浴之盤也

  - 新定邵氏曰 日日盥頮 人所同也 日日沐浴 恐未必然 內則篇 記子事父母 不過五日 燂湯請浴 三日具沐而已 斯銘也 其殆刻之盥頮之盤歟

  - ○雲峯胡氏曰 沐浴之盤本孔註 邵說雖無關於日新大旨 然於盤字或有小補云 

- 銘 名其器以自警之辭也 苟 誠也
  - 論語 苟志於仁 苟亦訓誠 

- 湯以人之洗濯其心 以去[上聲下同]惡 如沐浴其身 以去垢 故銘其盤 言誠能一日 有以滌其舊染之汚而自新 則當因其已新者 而日日新之 又日新之 不可略有間[去聲]斷[徒玩反]也
  - 問 盤銘 見於何書 朱子曰 只見於大學 緊要在一苟字 首句是爲學入頭處 誠能日新 則下兩句工夫 方能接續做去 今學者却不去苟字上著工夫
  - ○苟日新 新是對舊染之汚而言 日日新又日新 只是要常常如此 無間斷也
  - ○西山眞氏曰 身有垢 皆知沐浴以去之 心者神明之舍 乃甘爲私欲所汚 是以形體爲重 心性爲輕也 豈不謬哉
  - ○雙峯饒氏曰 所新雖在民 作而新之之機實在我 故自新爲新民之本 我之自新有息 則彼之作新亦息矣 所以釋新民 先言自新 相關之機蓋如此
  - ○雲峯胡氏曰 盤銘三句 苟字是志意誠確於其始 又字是工夫接續於其終
  - ○新安陳氏曰 德日新之蘊 自仲虺發之 湯采之爲此銘 伊尹又本之以告太甲曰 惟新厥德 終始惟一 時乃日新 說者謂孟子所言萊朱卽仲虺 與斯道之傳者也 明明德爲體 新民爲用 體用元不相離 故於平天下以明明德於天下爲言 由體而達於用 同一明也 於新民之端 以日新又新爲言 因用而原其體 同一新也 移明己德之明字 以言明民德 又移新民之新字 以言新己德 體用之不相離可見矣 

康誥 曰 作新民

- 鼓之舞之之謂作 言振起其自新之民也

  - 朱子曰 鼓之舞之 如擊鼓然 自然能使人跳舞踊躍 上之人之於民 時時提撕警發之 則下之觀瞻感化 各自有以興起同然之善心 而不能自已耳

  - ○陳氏曰 自新之民 已能改過遷善 又從而鼓舞振作之 使之亹亹不能自巳 是作其自新之民也 此正新民用工夫處
  - ○雲峯胡氏曰 前言顧諟 是時時提撕警覺其在我者 此所謂作 是時時提撕警覺其在民者也 
  - ○新安倪氏曰 易繫辭云 鼓之舞之以盡神 摘此四字以釋作字 振起之 卽孟子稱堯勞來匡直輔翼 使自得之 又從而振德之之意
  - ○東陽許氏曰 第二節章句以新民爲自新之民 蓋民心皆有此善 才善心發見 便是自新之機 因其欲新而鼓舞之 作字是前新字意 

詩曰 周雖舊邦 其命維新

- 詩 大雅文王之篇 言周國雖舊 至於文王 能新其德 以及於民[此是推本說]而始受天命也 [始字貼新字]
  - ○朱子曰 是新民之極 和天命也新 
  - ○北溪陳氏曰 三節有次第 盤銘 言新民之本 康誥 言新民之事 文王詩言新民成效之極
  - ○雙峯饒氏曰 明命 是初頭禀受底以理言 命新 是末梢膺受底以位言 要之只是一箇天下無性外之物
  - ○東陽許氏曰 第三節 言文王明明德而及於民 政敎日新 初受天命 

是故 君子 無所不用其極

- 自新新民 皆欲止於至善也
  - 朱子曰 明明德 便要如湯之日新 新民 便要如文王之周雖舊邦 其命維新 各求止於至善之地 而後已也
  - ○玉溪盧氏曰 前言止至善 此言用其極 二義互相發 止則不紛紛擾擾矣 用則非枯木死灰矣
  - ○雲峯胡氏曰 上章釋明明德 故此章之首曰 日新又新 所以承上章之意 下章釋止於至善 故此章之末曰 無所不用其極 又所以開下章之端 文理接續 血脉貫通 此亦可見
  - ○臨川吳氏曰 此章盤銘 承上章言自明者 所以自新而欲新民者 必先自新 是發新民之端也 康誥承上文言自新旣至 則可推以作興自新之民 示新民之方也 文王詩承上文言 旣能自新而推以新民 則民德皆新而天命亦新 著新民之效也 盤銘言自新 康誥言新民 文王詩自新 新民之極也 極卽至善之云也 用其極者 求其止於是之謂也 故以用其極 結上文自新新民之義 而起下章所止之說也 
- 右傳之二章 釋新民
  - 東陽許氏曰 此章釋新民 而章內五新字 皆非新民之新 盤銘以自新言 康誥以民之自新言 詩以天命之新言 然新民之意 却只於中可見 



### 전3장

詩云 邦畿千里 惟民所止

- 詩 商頌玄鳥之篇 邦畿 王者之都也 止 居也 言物各有所當止之處也

  - 新安陳氏曰 引詩謂邦畿 爲民所止之處 以比事物各有所當止之處 且泛說止字 

  - ○東陽許氏曰 王者所居地方千里 謂之王畿 居天下之中 四方之人 環視內向 皆欲歸止於其地 猶事有至善之理 人當止之也 

詩云 緡蠻黃鳥 止于丘隅 子曰 於止 知其所止 可以人而不如鳥乎 [緡詩作綿] 

- 詩 小雅緡蠻之篇 緡蠻 鳥聲 丘隅 岑[鋤林反]蔚[紆弗反]之處 [岑蔚二字 本古註]
  - ○北溪陳氏曰 土高曰丘 隅謂丘之一角峻處 山岑高而水森蔚 所謂林茂鳥知歸也 

- 子曰以下 孔子說詩之辭 言人當知所當止之處也

  - 雲峯胡氏曰 此傳不特釋止至善 幷知止至能得皆釋之 故首引孔子之言曰 知其所止 而章句於下文 亦以知其所止 與所以得止至善之由言之 

  - ○新安陳氏曰 此比人當知所止 重在知字 

詩云 穆穆文王 於緝熙敬止 爲人君 止於仁 爲人臣 止於敬 爲人子 止於孝 爲人父 止於慈 與國人交 止於信 [於緝之於 音烏] 

- 詩 文王之篇 穆穆 深遠之意[以德容言] 於 歎美辭 緝 繼續也 熙 光明也 [緝 不容已之誠也 熙 不容掩之明也] 敬止 言其無不敬而安所止也

  - 朱子曰 緝熙 是工夫 敬止 是功效

  - ○西山眞氏曰 敬止之敬 擧全體言 無不敬之敬也 爲人臣止於敬 專指敬君言 敬之一事也 文王之敬 包得仁敬孝慈信 
  - ○新安陳氏曰 安字 見文王安行之氣象 非勉焉用力之比 

- 引此而言聖人之止 無非至善 五者 乃其目之大者也 學者 於此 究其精微之蘊 [委粉於問二反] 而又推類以盡其餘 則於天下之事 皆有以知其所止而無疑矣

  - 朱子曰 爲人君止於仁 仁亦有幾多般 須隨處看 這一事合當如此是仁 那一事又合當如彼是仁 爲人臣止於敬 敬亦有多少般 不可止道擎跽曲拳是敬 如陳善閉邪 納君無過皆是敬 若止執一 便偏了 安得謂之至善 

  - ○節齋蔡氏曰 緝熙敬止者 所以爲止至善之本 仁敬孝慈信 所以爲止至善之目 

  - ○西山眞氏曰 理之淺近處易見 而精微處難知 若止得其皮膚 便以未善爲已善 須窮究至精微處 推類者 此說君臣父子而已 夫婦則止於有別 長幼則止於有序 廣而推之 萬事萬物 莫不各有當止處也 

  - ○雲峯胡氏曰 仁敬孝慈信五者 人所當止 莫大於此 故當於此五者之中 究其精微之蘊 人所當止 不盡於此 故又當於五者之外 推類以盡其餘 

  - ○新安陳氏曰 學者於此以下 乃朱子推廣傳文言外之意 

詩云 瞻彼淇澳 菉竹猗猗 有斐君子 如切如磋 如琢如磨 瑟兮僩兮 赫兮喧兮 有斐君子 終不可諠兮 如切如磋者 道學也 如琢如磨者 自脩也 瑟兮僩兮者 恂慄也 赫兮喧兮者 威儀也 有斐君子 終不可諠兮者 道盛德至善 民之不能忘也 [澳於六反 菉詩作綠 猗叶韻音阿 僩下版反 喧詩作咺 諠詩作諼 並况晩反 恂鄭氏讀作峻]

- 詩 衛風淇澳之篇 淇 水名 澳 隈[烏回反]也 猗猗 美盛貌 興[去聲]也
  - 新安陳氏曰 此於詩之六義屬興 借淇竹起興 以美衛武公有文之君子也 

- 斐 文貌 
  - 雙峯饒氏曰 有斐 是說做成君子之人 所以斐然有文者 其初自切磋琢磨中來也 

- 切以刀鋸[居御反] 琢以椎[直追反]鑿 皆裁物 使成形質也 磋以鑢[音慮]錫[他浪反] 磨以沙石 皆治物 使其滑澤也 治骨角者 旣切而復[扶又反下同]磋之 治玉石者 旣琢而復磨之 皆言其治之有緖 而益致其精也 [切與琢 是治之有端緖 磋與磨 是益致其精細] 瑟 嚴密之貌 僩 武毅之貌 [嚴密 不麤踈也 武毅 不怠弛也]
  - ○東陽許氏曰 嚴密 是嚴厲縝密 武毅 是剛武彊毅 以恂慄釋瑟僩 而朱子謂恂慄者 嚴敬存乎中 金仁山謂所守者嚴密 所養者剛毅 嚴密是不麤踈 武毅是不頹惰 以此展轉體認 則瑟僩之義可見 

- 赫喧 宣著盛大之貌 [雙峯饒氏曰 宣著釋赫字 盛大釋喧字] 諠 忘也 道 言也 學 謂講習討論之事 自脩者 省[星上聲]察克治之功 
  - 新安陳氏曰 學所以致知 知視行爲易 故以切磋比之 治骨角猶易於治玉石也 自脩所以力行 行視知爲難 故以琢磨比之 治玉石則難於治骨角矣 

- 恂慄 戰懼也 [戰慄之意嚴於中] 威 可畏也 儀 可象也 

  - 西山眞氏曰 威者 正衣冠 尊瞻視 儼然人望而畏之 非徒事嚴猛而已 儀者 動容周旋中禮 非徒事容飾而已 

  - ○蛟峯方氏曰 瑟是工夫細密 僩是工夫强毅 恂慄 是兢兢業業 惟其兢業戒懼 所以工夫精密而强毅 

  - ○新安陳氏曰 有威而可畏謂之威 有儀而可象謂之儀 本左傳語 威儀之美形於外 

- 引詩而釋之 以明 [此明字謂發明] 明明德者之止於至善 道學自脩 言其所以得之之由 恂慄威儀 言其德容表裏之盛 [恂慄在裏 德也 威儀見於表 容也] 卒乃指其實 [謂盛德至善]而歎美之也 
  - 朱子曰 切而不磋 未到至善處 琢而不磨 亦未到至善處 瑟兮僩兮 則誠敬存於中矣 未至於赫兮喧兮 威儀輝光著見於外 亦未爲至善 至於民之不能忘 若非十分至善 何以使民久而不能忘
  - ○玉溪盧氏曰 切磋則知至善之所止 琢磨則得至善之所止 恂慄見至善之德脩於中 威儀見至善之容著於外 德容表裏之盛 一至善耳 卒指至善之實 非盛德之外有至善 亦非明德之外有盛德也
  - ○新安吳氏曰 理在事物 則爲至善 身體此理而有所得 則爲盛德 如君之至善是仁 能極其仁 卽君之盛德也 明德 是得於禀賦之初者 盛德 是得於踐履之後者 亦只一理而已
  - ○新安陳氏曰 此章釋止至善 亦有釋知止能得之意 於止知其所止 知止也 引淇澳而釋之 學與自脩 言明明德所以得止至善之由 恂慄威儀 盛德至善 指其得止至善之實 民不能忘 已開新民得止至善之端 下文方極言之耳 章句所以得之之得字 正與經文能得之得字相照應
  - ○東陽許氏曰 此節工夫 全在切磋琢磨四字上 章句謂治之有緖 而益致其精 治之有緖 謂先切琢而後可以磋磨 循序而進 工夫不亂 益致其精 謂旣切琢而又須磋磨 求其極至 工夫不輟 切磋以喩學 是就知上說止至善 講習討論 窮究事物之理 自淺以至深 自表以至裏 直究至其極處 琢磨是就行上說止至善 謂脩行者省察克治 至於私欲淨盡 天理流行 直行至極處 瑟兮僩兮謂恂慄 是德存於中者完 赫兮喧兮謂威儀 是德見於外者著 

詩云 於戲 前王不忘 君子 賢其賢而親其親 小人 樂其樂而利其利 此以沒世不忘也 [於戲音烏乎 樂音洛] 

- 詩 周頌烈文之篇 於戲 歎辭 前王 謂文武也 君子 謂其後賢後王 小人 謂後民也 此言前王所以新民者 止於至善 能使天下後世 無一物不得其所 所以旣沒世而人思慕之 愈久而不忘也

  - 朱子曰 沒世而人不能忘 如堯舜文武之德 萬世尊仰之 豈不是賢其賢 如周后稷之德 子孫宗之以爲先祖之所自出 豈不是親其親 

  - ○玉溪盧氏曰 此兩節相表裏 上節卽此節之本原 此節卽上節之效驗 然則新民之至善 豈在明明德止至善之外哉 

  - ○仁山金氏曰 賢其賢者 高山仰止 景行行止 崇其德也 親其親者 敬其所尊 愛其所親 象其賢也 樂其樂者 風淸俗美 上安下順 樂其遺化也 利其利者 分井受廛 安其樂業 沐其餘澤也 

  - ○新安陳氏曰 後賢賢其賢 後王親其親 下賢親二字 指前王之身 後民樂其樂而利其利 下樂利二字 指前王之澤 傳文雖未嘗言新民止於至善之工夫事實 然就親賢樂利上見得前王 不特能使當世天下無一物不得其所 而後世尙且如此 可見新民止於至善之效驗矣 

- 此兩節 咏歎淫泆 其味深長 當熟玩之 [記樂記 咏歎之 淫泆之] 
  - ○雙峯饒氏曰 咏歎言其詞 淫泆言其義 淫泆者 意味溢乎言詞之外也 

- 右傳之三章 釋止於至善

  - 雙峯饒氏曰 明德新民兩章 釋得甚略 此章所釋節目旣詳 工夫又備 可見經首三句重在此一句上 節目 謂仁敬孝慈等 工夫 謂學與自脩 

  - ○玉溪盧氏曰 此章凡五節 第一節 言物各有所當止之處 第二節 言人當知所當止之處 以知止之事而言也 第三節 言聖人之止無非至善 以得其所止之事而言也 第四節 言明明德之止於至善 乃至善之體所以立 第五節 言新民之止於至善 乃至善之用所以行 

  - ○雲峯胡氏曰 此章釋明德新民之止於至善 兼釋知止能得 又兼釋八者條目 其中學是致知格物之事 自脩是誠意正心脩身之事 親其親以致利其利 是化及於家國天下 

  - ○臨川吳氏曰 此章緜蠻詩 承上文物各有所止之意 以明人當知所止之義 而起下文實指人所當止者之說 此蓋發止於至善之端也 文王詩以下 承上文人當知所當止之義 而實指人所當止之處 淇澳切磋琢磨 承上文實指人所當止之處 而言求止於所當止者之由 此蓋示止於至善之方也 瑟僩以下 言明明德得止於至善之極 而發新民之端 烈文詩以下 承上文民不能忘之說 而言新民得止於至善之極 以著明明德之效 此蓋極言止於至善之效也 

- 此章內 自引淇澳詩以下 舊本 誤在誠意章下



### 전4장

子曰 聽訟 吾猶人也 必也使無訟乎 無情者 不得盡其辭 大畏民志 此謂知本

- 猶人 不異於人也 情 實也 引夫子之言 而言聖人能使無實之人 不敢盡其虛誕之辭 蓋我之明德旣明 [此推本言之 明明德爲本 乃傳者言外之意] 自然有以畏服民之心志 [此卽新民] 故訟不待聽而自無也 觀於此言 可以知本末之先後矣
  - 朱子曰 聖人說聽訟 我也無異於人 當使其無訟之可聽方得 聖人固不會錯斷了事 不是他所以無訟者 却不在於善聽訟 在於意誠心正 自然有以薰炙漸染 大服民志 故自無訟之可聽耳
  - ○使民無訟 在我之事 本也 此所以聽訟爲末
  - ○無情者不得盡其辭 便是說那無訟之由 然惟先有以服其心志 所以能使之不得盡其虛誕之辭
  - ○如成人有其兄死而不爲衰者 聞子臯將爲成宰 遂爲衰 子臯又何曾聽訟了致然 只是自然感動人處耳
  - ○雙峯饒氏曰 聽訟末也 使無訟 理其本也 傳者擧輕以明重 然引而不發 知此則見明德新民之相爲本末矣 問無情 曰 情與偽對 情 實也 偽 不實也 論語曰 民莫敢不用情 
  - ○玉溪盧氏曰 有訟可聽 非新民之至善 無訟可聽 方爲新民之至善 無訟則民新矣 使民無訟 惟明明德者能之 聽訟使無訟之本末先後 卽明德新民之本末先後也 經文物有本末上 有知止能得一節 前章釋止至善 而知止能得之義 已在其中 經文物有本末 下有終始先後 又有脩身爲本 及本亂末治者否矣 此言知本 則不特終始先後之義在其中 而爲本及本亂末治者否之意 亦在其中矣 
  - ○東陽許氏曰 本 卽明明德也 我之德旣明 則自能服民志 而不敢盡其無實之言 如虞芮爭田 不敢履文王之庭 是文王之德 大畏民志 自然無訟 
  - ○臨川吳氏曰 上章烈文 以新民之所止言之 而著明明德之效者 是能新民者 皆本於明明德也 故此章言聖人能使民德自新 而無實之人不敢盡其虛誕之辭 自然有以畏服其心志 是以訟不待聽而自無者 蓋本於能明其明德也 故朱子曰 觀於此言 可以知本末之先後矣 

- 右傳之四章 釋本末
  - 新安陳氏曰 此章釋本末 以結句四字知之 知本之當先 則自知末之當後矣 

- 此章 舊本 誤在止於信下 



### 전5장

此謂知本 

- 程子曰 衍文也 [衍延面反 亦作羨]

此謂知之至也

- 此句之上 別有闕文 此特其結語耳

- 右傳之五章 蓋釋格物致知之義 而今亡矣

- 此章 舊本 通下章 誤在經文之下

- 間嘗竊取程子之意 以補之曰 所謂致知在格物者 言欲致吾之知 在卽物而窮其理也 [卽物 如卽事 卽景隨吾所接之事物也] 蓋人心之靈 莫不有知 而天下之物 莫不有理 惟於理 有未窮 故其知有不盡也 是以大學始敎 [須看始敎字 此是大學第一件下工夫處] 必使學者 卽凡天下之物 莫不因其已知之理 [已知 卽上文人心之靈莫不有知之知] 而益窮之 以求至乎其極 至於用力之久而一旦 豁然貫通焉 則衆物之表裏精粗 無不到而吾心之全體大用 無不明矣 [新安陳氏曰 久字 與一旦字 相應 用力積累多時然後 一朝脫然通透 吾心之全體 卽釋明德章句所謂具衆理者 吾心之大用 卽所謂應萬事者也] 此謂物格 此謂知之至也 
  - 問所補第五章 何不效其文體 朱子曰 亦嘗效而爲之 竟不能成
  - ○大學不說窮理而謂之格物 只是使人就實處窮究
  - ○格物 只是就一物上 窮盡一物之理 致知 便只是窮得物理盡然 我之知識 亦無不盡處 
  - ○大學是聖門最初用功處 格物又是大學最初用功處 試考其說 就日用間如此作功夫 久之意思自別
  - ○問經文物格而後知至 却是知至在後 今乃云因其已知而益窮之 則又在格物前 曰 知元自有 纔要去理會 便是這些知萌露 若懵然全不向著 便是知之端未曾通 纔思量著 便這箇骨子透出來 且如做些事錯 纔知道錯 便是向好門路 却不是方始去理會箇知 只是如今須著 因其端而推致之 使四方八面千頭萬緖 無有些不知 無有毫髮窒礙 孟子所謂知皆擴而充之 若火之始然 泉之始達 擴而充之 便是致字意思
  - ○表者人物所共由 裏者吾心所獨得 有人只就皮殼上用工 於理之所以然者 全無見處 有人思慮向裏去 多於事物上都不理會 此乃說玄說妙之病 二者都是偏 若到物格知至 則表裏精粗無不盡
  - ○北溪陳氏曰 理之體具於吾心 而其用散在事物 精粗巨細 都要逐件窮究其理 若一事不理會 則此心闕一事之理 一物不理會 則闕一物之理 非揀精底理會而遺其粗 大底理會而遺其小也 頭緖雖多 然進亦有序 先易而後難 先近而後遠 先明而後幽
  - ○西山眞氏曰 大學敎人以格物致知 蓋卽物而理在焉 庶幾學者有著實用功之地 不至馳心於虛無之境 若不就事物上推求義理 則極至處亦無緣知得盡
  - ○雙峯饒氏曰 格物 窮至那道理恰好閫奧處 自表而裏 自粗而精 然裏之中又有裏 精之中又有至精 透得一重 又有一重 且如爲子必孝 爲臣必忠 此是臣子分上顯然易見之理 所謂表也 然所以爲孝爲忠 則非一字所能盡 如居則致其敬 養致樂 病致憂 喪致哀 祭致嚴 皆是孝裏面節目 所謂裏也 然所謂居致敬 又如何而致敬 如進退周旋 愼齊升降 出入揖遊 不敢噦噫嚔咳 不敢欠伸跛倚 寒不敢襲 癢不敢搔之類 皆是致敬中之節文 如此則居致敬又是表 其間節文之精微曲折又是裏也 然此特敬之見於外者耳 至於洞洞屬屬 如執玉奉盈 如弗勝 以至視於無形 聽於無聲 又是那節文裏面骨髓 須是格之又格 以至於無可格 方是極處 精粗亦然 如養親一也 而有所謂養口體 有所謂養志 口體雖是粗 然粗中亦有精 養志雖是精 然精中更有精 若見其表 不窮其裏 見其粗 不窮其精 固不盡 然但究其裏而遺其表 索其精而遺其粗 亦未盡 須是表裏精粗 無所不到 方是物格 
  - ○玉溪盧氏曰 心外無理 故窮理卽所以致知 理外無物 故格物卽所以窮理 知者心之神明 乃萬理之統會而萬事萬物之主宰 言窮理則易流於恍惚 言格物則一歸於眞實 表也粗也 理之用也 裏也精也 理之體也 衆理之體 卽吾心之體 衆理之用 卽吾心之用 心之全體大用無不明 則明明德之端在是矣 物格知至 雖二事而實一事 故結之曰 此謂物格 此謂知之至也 



### 전6장

所謂誠其意者 毋自欺也 如惡惡臭 如好好色 此之謂自謙 故君子 必愼其獨也 [好惡上字 皆去聲 謙讀爲慊 苦劫反] 

- 誠其意者 自脩之首也 
  - 雙峯饒氏曰 心之正不正 身之脩不脩 只判於意之誠不誠 所以中庸孟子只說誠身 便貫了誠意正心脩身 此章雖專釋誠意 而所以正心脩身之要 實在於此 故下二章第言心不正 身不脩之病 而不言所以治病之方 以已具於此章故也
  - ○雲峯胡氏曰 大學條目有八 只作六傳格物致知二者 實是一事 故統作一傳 自正心以下五者 工夫次第相接 故統作四傳 唯誠意獨作一傳 然誠意者自脩之首 已兼正心脩身而言矣 章末曰潤身曰心廣 提出身與心二字 意已可見
  - ○新安陳氏曰 前章云 如琢如磨者自脩也 誠意正心脩身 皆自脩之事 而誠意居其始 故曰自脩之首 

- 毋者 禁止之辭 自欺云者 知爲善以去[上聲下同]惡 [此知字 帶從上章致知之知字來] 而心之所發有未實也
  - 雲峯胡氏曰 毋自欺三字 釋誠意二字 自字與意字相應 欺字與誠字相反 
  - ○新安陳氏曰 自欺 自謾也 
  - ○東陽許氏曰 誠意是致知以後事 故章句曰 知爲善以去惡而心之所發 有未實也 

- 謙 快也 足也

  - 朱子曰 誠意章在兩箇自字上用功

  - ○新安陳氏曰 謙字與愜字同音同義爲快字說不盡 又添足字 快而且足 方是自謙 

- 獨者 人所不知而己所獨知之地也
  - 新安陳氏曰 地 卽處也 此獨字 指心所獨知而言 非指身所獨居而言

- 言欲自脩者 知爲善以去其惡 則當實用其力 而禁止其自欺 使其惡惡則如惡惡臭 好善則如好好色 皆務決去而求必得之 以自快足於己 不可徒苟且以徇外而爲[去聲]人也 [不求自愜 便是爲人] 然其實與不實 蓋有他人所不及知而己獨知之者 故必謹之於此 [此指獨字] 以審其幾[平聲]焉
  - 新安陳氏曰 周子云幾 善惡己所獨知 乃念頭初萌動 善惡誠偽所由分之幾微處 必審察於此 以實爲善去惡 如別歧途之始 分處起脚不差 行方能由乎正路 否則起脚處一差 差毫釐而謬千里矣
  - ○朱子曰 幾者動之微 是欲動未動之間 便有善惡 便須就這處理會 若到發出處 更怎生奈何得
  - ○問知至了 如何到誠意 又說毋自欺 曰 到這裏方可著手下工夫 不是知至了 下面許多一齊掃去 下面節節有工夫在
  - ○譬如一塊物 外面是銀 裏面是鐵 便是自欺須表裏如一 方是不自欺 須是見得分曉 如知烏喙不可食 水火不可蹈 則自不食不蹈 如寒欲衣饑欲食 則自是不能已 人果見善如饑欲食 寒欲衣 見惡如烏喙不可食 水火不可蹈 則此意自是實矣 烏喙 藥石 食之能殺人
  - ○自欺 是半知半不知底人 知道善我所當爲 却又不十分去爲善 知道惡不可爲 却又自家舍他不得 這便是自欺 不知不識 只喚做不知不識 不喚做自欺 新安陳氏曰 以上語以知爲重 見得物格知至 爲意誠之根基也
  - ○纔說不自欺 則其好善惡惡 只要求以自快自足 如寒而思衣以自溫 饑而思食以自飽 非有牽强苟且 姑以爲人之意也
  - ○如鑄私錢 做官會 此是大故無狀小人 豈自欺之謂耶 此處工夫極細 未便說到粗處 前後學者說差了 緣賺連下文小人閒居一節看了 所以差也
  - ○如有九分義理 雜了一分私意 便是自欺 到得厭然揜著之時 又其甚者
  - ○十分爲善 有一分不好底意 潛發於其間 便由邪徑以長 這箇却是實 前面善意 却是虛矣 
  - ○凡惡惡之不眞 爲善之不勇 外然而中實不然 或有爲而爲之 或始勤而終怠 皆不實而自欺之患也
  - ○論自欺細處 且如爲善 自家也知得是當爲 也勉强去做 只是心裏又有些便不消如此做 也不妨底意思 如爲不善 也知得不當爲而不爲心中 也又有些便爲也不妨底意思 便是自欺 便是虛偽不實矣
  - ○自謙與孟子行有不慊於心相類 亦微不同 孟子訓滿足意多 大學訓快意多 問自謙只是眞實爲善去惡 無牽滯於己私 只是快底意 方是心下滿足 曰是
  - ○自謙是合下好惡時 便是要自謙了 非謂做得善了 方能自謙 自謙正與自欺相對 所謂誠其意 便是要毋自欺 非是誠其意了 方能不自欺也 自謙者外面如此 中心也是如此 表裏一般 自欺者外面如此 中心其實有些子不願 只此便是二心 誠偽之所由分也
  - ○謹獨則於善惡之幾 察之愈精愈密
  - ○如與衆人對坐 自心中發一念 或正或不正 此亦是獨處
  - ○北溪陳氏曰 誠者 自表而裏 眞實如一之謂 自欺 誠之反也 大抵此章在自慊而無自欺 首言如好好色 惡惡臭 是就人情分曉處譬之 好色 人所同好 好則求必得之 惡臭 人所同惡 惡則求必去之 而後快足吾意 意所快足處 是自家表裏眞實恁地 非苟且徒爲此也 人之好善惡惡 亦須表裏眞實如此自求快足 方是誠意 如稍有不眞實 胸次間 便自覺有欠缺處 如何會快足 此便是自欺 果能自表而裏 斷斷然眞實恁地 始快足吾意 此便是自謙 便是誠 然自謙自欺 皆自家心襄事 非他人所知而己獨知之 所以君子貴就那獨處 便謹審其幾之發也
  - ○徽菴程氏曰 愼 不但訓謹 有審之意焉
  - ○問毋自欺 還是須從戒謹恐懼上做起 抑戒謹恐懼 卽是毋自欺境界 潛室陳氏曰 戒謹恐懼 與謹獨是兩項地頭 戒謹恐懼 是自家不睹不聞之時 存誠養性 氣象如此 謹獨 是衆人不聞不睹之際 存誠工夫如此 中庸兼已發未發說 故動息皆有養 大學只就意之所發說 故只防他罅漏處
  - ○雙峯饒氏曰 此章用功之要 在謹獨上 凡人於顯然處致謹 其意未必果出於誠 若能於獨處致謹 方是誠意
  - ○雲峯胡氏曰 君子小人所以分 只在自欺與自慊上 兩自字與自脩之自相應 自欺者 誠之反 自脩者 不可如此 自慊者 誠之充 自脩者 必欲如此 獨字 便是自字 便是意字 所以中庸論誠 首尾言愼獨 此章論誠意 亦兩言愼獨
  - ○東陽許氏曰 誠意只是著實爲善 著實去惡 自欺是誠意之反 毋自欺是誠意工夫 二如 是誠意之實 自慊 是自欺之反而誠意之效 愼獨 是誠意地頭
  - ○欺慊皆言自 是意之誠不誠 皆自爲之 自欺者 適害己 不自慊者 徒爲人
  - ○惡惡臭好好色 人人皆實有此心 非偽也 二如字 曉學者當實爲善去惡 若惡惡臭好好色之爲也 

小人 閒居 爲不善 無所不至 見君子而后 厭然揜其不善 而著其善 人之視己 如見其肺肝然 則何益矣 此謂誠於中 形於外 故君子 必愼其獨也 [閒音閑 厭鄭氏讀黶 於簡反] 

- 閒居 獨處[上聲]也
  - 新安陳氏曰 獨處 是身所獨居 與上文己所獨知之獨 不同 

- 厭然 消沮[上聲]閉藏之貌

  - 雙峯饒氏曰 黶字 有黑暗遮閉之意 

  - ○新安陳氏曰 四字 形容小人見君子 羞愧遮障之情狀 

- 此言小人陰爲不善 而陽欲揜之 [閒居爲陰 見君子爲陽] 則是非不知善之當爲與惡之當去[上聲]也 [非不知 乃其秉彛之天 不可泯沒者] 但不能實用其力以至此耳 然欲揜其惡而卒不可揜 欲詐爲善而卒不可詐 則亦何益之有哉 此君子所以重[去聲]以爲戒 而必謹其獨也 
  - 朱子曰 小人閒居爲不善 是誠心爲不善也 揜其不善而著其善 是爲善不誠也 爲惡於隱微之中 而詐善於顯明之地 將虛假之善 來蓋眞實之惡 自欺以欺人也 然人豈可欺哉
  - ○閒居爲不善 便是惡惡不如惡惡臭 揜不善 著其善 便是好善不如好好色 
  - ○君子小人之分 却在誠其意處 誠於爲善 便是君子 不誠底便是小人 
  - ○雙峯饒氏曰 閒居爲不善 自欺也 厭然則不自慊矣 揜其不善而著其善 是又欺人也 自欺與欺人常相因 始焉自欺 終焉必至於欺人 此謂誠於中 形於外 此誠字是兼善惡說 
  - ○厭然 與心廣體胖爲對 厭然 是小人爲惡之驗 心廣體胖 是君子爲善之驗 
  - ○雲峯胡氏曰 前章未分君子小人 此章分別君子小人甚嚴 蓋誠意爲善惡關 過得此關 方是君子 過不得此關 猶是小人 傳末章長國家而務財用之小人 卽此閒居爲不善之小人也 意有不誠 已害自家心術 他日用之 爲天下國家害也 必矣 
  - ○玉溪盧氏曰 兩言愼獨 讀上節 固當直下承當 讀此節 尤當痛自警省 
  - ○新安陳氏曰 上一節毋自欺說得細密 乃自君子隱然心術之微處言之 此一節言小人之欺人說得粗 乃自小人顯然詐偽之著者言之 無上一節毋自欺 而必自謙之工夫 則爲惡詐善之流弊其極必將至此 所以君子必先自愼其獨 至此又重以小人爲戒 而尤必愼其獨 

曾子曰 十目所視 十手所指 其嚴乎

- 引此以明上文之意 言雖幽獨之中 而其善惡之不可揜如此 可畏之甚也 
  - 朱子曰 此是承上文人之視己 如見其肺肝之意 不可說人不知 人曉然共知如此 人雖不知 我已自知 自是甚可皇恐了 其與十目十手所視所指何異哉 
  - ○玉溪盧氏曰 實理無隱顯之間 人所不知 已所獨知之地 卽十目十手共視共指之地 故爲善於獨者 不求人知而人自知之 爲不善於獨者 惟恐人知而人必知之 其可畏之甚如此 曾子所以戰兢臨履 直至啓手足而後已者此也 
  - ○雲峯胡氏曰 中庸所謂莫見乎隱 莫顯乎微 蓋本諸此 上文獨字 便是隱微 此所謂十目十手 卽是莫見莫顯 
  - ○新安陳氏曰 幽獨之中 勿謂無視之無指之者 當常如十目所共視 十手所共指 可畏之甚 釋其嚴乎 

富潤屋 德潤身 心廣體胖 故君子 必誠其意 [胖步丹反] 

- 胖 安舒也 言富則能潤屋矣 德則能潤身矣 
  - 三山陳氏曰 財積於中 則屋潤於外 德積於中 則身亦潤於外矣 潤 猶華澤也 
  - ○新安陳氏曰 此借富潤屋 以起下句德潤身之意 德 如孟子所謂仁義禮智根於心 潤身 如所謂其生色見面盎背是也 下文心廣體胖 乃申言之 

- 故心無愧怍 則廣大寬平 而體常舒泰 德之潤身者然也 蓋善之實於中而形於外者如此 故又言此以結之

  - 朱子曰 富潤屋以下 是說意誠之驗如此 心本是濶大底物事 只因愧怍便卑狹 被他隔礙了 所以體不能得安舒 

  - ○毋自欺 是誠意 自慊 是意誠 

  - ○小人閒居以下 是形容自欺之情狀 心廣體胖 是形容自慊之意 

  - ○無愧怍 是無物欲之蔽 所以能廣大 

  - ○三山陳氏曰 心在內者也 以理之無歉 故能廣大 體在外者也 以心之旣廣 故能舒泰 人之一心 少有所歉 則視聽怵迫而擧動跼蹐 雖吾四體 將不得其所安矣 皆自然之應也 

  - ○上說小人實有是惡 故其惡形見於外 此說君子實有是善 故其善亦形見於外 

  - ○雙峯饒氏曰 心不正 何以能廣 身不脩 何以能胖 心廣體胖 卽心正身脩之驗 所以能心廣體胖 只在於誠其意 以此見誠意爲正心 脩身之要 

  - ○玉溪盧氏曰 前兩言必愼其獨 此申言必誠其意 三言必字 示人可謂眞切 

  - ○仁山金氏曰 小人閒居以下 自欺敗露之可畏 德潤身心廣體胖 自慊快足之可樂 

  - ○雲峯胡氏曰 孟子說浩氣處 與此章意合 不自欺 卽自反而縮 自欺 卽自反而不縮 厭然 卽是氣餒 心廣體胖 卽是浩然之氣 

  - ○新安陳氏曰 上文誠於中形於外 是惡之實 中形外者 此是善之實 中形外者 

- 右傳之六章 釋誠意 
  - 朱子曰 許多病痛 都在誠意章一齊說了 下面有些小病痛 亦輕可 此章最緊切 若透過此一關 此去做工夫便易了 由是而之 便駸駸進於善 而決不至下陷於惡矣 
  - ○雙峯饒氏曰傳之諸章釋八事 每章皆連兩事而言 獨此章單擧誠意 蓋知至意誠 固是相因 然致知屬知 誠意屬行 知行畢竟是二事 當各自用力 不可謂知了 便自然能行 所以誠意章 不連致知 說者爲此正心誠意 雖皆屬行 然誠意不特爲正心之要 自脩身至平天下 皆以此爲要 故程子論天德與王道 皆曰其要只在謹獨 天德 卽心正身脩之謂 王道 卽齊家治國平天下之謂 謹獨 卽誠意之要旨 若只連正心說 則其意促狹 無以見其功用之廣大如此也 此章乃大學一篇之緊要處 傳者於此章說得極痛切 始言謹獨 誠意之方也 中言小人之意不誠 所以爲戒也 終言誠意之效驗 所以爲勸也 

- 經曰 欲誠其意 先致其知 又曰 知至而后意誠 蓋心體之明有所未盡 則其所發必有不能實用其力 而苟焉以自欺者 
  - 朱子曰 大學雖使人戒夫自欺 而推其本 則必其有以用力於格物致知之地 然後理明心一 而所發自然莫非眞實 不然則正念方萌 而私意隨起 亦非力之所能制矣 
  - ○若知有不至 則其不至之處 惡必藏焉 以爲自欺之主 雖欲致其謹獨之功 亦且無主之能爲 而無地之可據矣 此又傳文之所未發 而其理已具於經者 皆不可以不察也 
  - ○新安陳氏曰 此言知不至 則意不誠 

- 然或已明而不謹乎此 則其所明又非己有 而無以爲進德之基 
  - 三山陳氏曰 於知已至後 亦非聽之自誠 蓋無一刻不用其戒謹之功 
  - ○新安陳氏曰 此言知至後 又不可不誠其意 蓋誠意者 進德之基本也 

- 故此章之指 必承上章而通考之 然後有以見其用力之始終 其序不可亂 而功不可闕如此云 
  - 玉溪盧氏曰 由致知 方能誠意 此序之不可亂 旣致知 又不可不誠意 此功之不可闕 誠意至平天下 序皆不可亂 功皆不可闕 序不可亂 則不可躐等而進 功不可闕 則不可半途而廢云 



### 전7장

所謂脩身 在正其心者 身有所忿懥則不得其正 有所恐懼則不得其正 有所好樂則不得其正 有所憂患則不得其正 [忿弗粉反 懥勑値反 好樂並去聲] 

- 程子曰 身有之身 當作心 ○忿懥 怒也 [懥字 廣韻玉篇 並陟利反] 
  - ○雙峯饒氏曰 忿者 怒之甚 懥者 怒之留 

- 蓋是四者 皆心之用而人所不能無者 然一有之而不能察 
  - 三山陳氏曰 章句緊要說一察字 亦非從外撰來 蓋因下文心不在焉一句發出 察者 察乎理也 
  - ○新安陳氏曰 察之一字 乃朱子推廣傳文之意 使學者有下手處耳 

- 則欲動情勝 而其用之所行 或不能不失其正矣 
  - 問有所忿懥恐懼好樂憂患 心不得其正 是要無此數者 心乃正乎 程子曰 非是謂無 只是不以此動其心 學者未到不動處 須是執持其志 
  - ○朱子曰 大學格物誠意 都已鍊成 到得正心脩身章都易了 意有善惡之殊 意或不誠 則易於爲惡 心有偏正之異 心有不正 則爲物欲所動 未免有偏處 却未必爲惡 
  - ○四者只要從無處發出 不可先有在心下 須看有所二字 如有所忿怒 因人有罪而撻之 纔了其心便平 是不有 若此心常常不平 便是有 
  - ○所謂有所 是被他爲主於內 心反爲他動也 
  - ○心纔繫於物 便爲所動 所以繫於物者有三事 未來先有箇期待之心 或事已應過又留在心下不能忘 或正應事時 意有偏重 都是爲物所繫縛 便是有這箇物事 到別事來到面前 應之便差了 如何心得其正 聖人之心瑩然虛明 看事物來 若大若小 四方八面 莫不隨物隨應 此心元不曾有這物事 
  - ○如顔子不遷怒 可怒在物 顔子未嘗爲血氣所動而移於人也 則豈怒而心有不正哉 
  - ○今人多是才怒 雖有可喜事 亦所不喜 才喜 雖有當怒之事來 亦不復怒 便是蹉過事理了 蓋這物事纔私便不去 只管在胸中推盪 終不消釋 使此心如大虛 則應接萬務 各止其所而我無所與可也 看此一章 只是要人不可先有此心耳 
  - ○問忿好自己事 可勉强不爲 憂患恐懼自外來不由自家 曰 便是自外來 須要我有道理處之 事來亦合當憂懼 但只管累其本心 亦濟甚事 孔子畏於匡 文王囚羑里 死生在前 聖人元不動心 處之恬然 
  - ○或問大學不要先有恐懼 中庸却要恐懼 何也 西山眞氏曰 中庸只是未形之時 常常持敬 令心不昏昧而已 大學之恐懼 却是俗語恐怖之類 自與中庸有異 
  - ○喜怒憂懼乃心之用 非惟不能無 亦不可無 但平居無事之時 不要先有此四者在胸中 如平居先有四者 卽是私意 人若有些私意 塞在胸中 便是不得其正 須是涵養此心 未應物時 湛然虛靜 如鑑之明 如衡之平 到得應物之時 方不差錯 當喜而喜 當怒而怒 當憂而憂 當懼而懼 恰好則止 更無過當如此 方得本心之正 
  - ○玉溪盧氏曰 心者身之主 而明德之所存也 未應物之前 寂然不動 無所忿懥恐懼 則心之本體無不正 而明德之本體無不明 方應物之際 感而遂通 當忿懥而忿懥 當恐懼而恐懼 則心之妙用無不正 而明德之妙用無不明 旣應物之後 依舊寂然不動 未嘗有所忿懥恐懼 則心之本體 終始無不正 而明德之本體 終始無不明也 人患不識其本心耳 惟虛故靈 纔失其虛 便失其靈 此心之所以爲心 而明德之所以爲明德也 
  - ○雲峯胡氏曰 心之體無不正 所謂正心者 正其心之用爾 在正其心 此正字 是說正之之工夫 蓋謂心之用或有不正 不可不正之也 不得其正 此正字 是說心之體 本無不正 而人自失之者也 曰正其曰其正 自分體用 心之體本如大虛 或景星慶雲 或烈風雷雨 而大虛自若 人之一心 豈能無喜怒憂懼 然可怒則怒 怒過不留 可喜則喜 喜已而休 喜怒憂懼 皆在物而不在我 我雖日接乎物而不物於物 此所以能全其本體之虛 而無不正也 或疑中庸首章 先言存養而後言省察 大學誠意言省察而欠存養 殊不知此章正自有存養省察工夫 忿懥恐懼等之未發也 不可先有期待之心 其將發也 不可一有偏繫之心 其已發也 不可猶有留滯之心 事之方來 念之方萌 是省察時節 前念已過 後事未來 是存養時節 存養者 存此心本體之正 省察者 惟恐此 心之用 或失之不正 而求以正之也 宜仔細看章句之二察字 及三四存字 

心不在焉 視而不見 聽而不聞 食而不知其味

- 心有不存 則無以檢其身 是以君子 必察乎此而敬以直之 然後此心常存而身無不脩也 

  - 朱子曰 心若不存 一身便無主宰 

  - ○敬 是常要此心在這裏 直 是直上直下無纖毫委曲 

  - ○問視而不見 聽而不聞 只是說知覺之心 却不及義理之心 曰 才知覺 義理便在此 才昏 便不見了 

  - ○雙峯饒氏曰 四不得其正 言心不正也 視不見以下 言身不脩也 言此而不言所以正心脩身者 已具於誠意章故也 聲色臭味 事物之粗而易見者耳 心之精神知覺 一不在此 則於粗而易見者已不能見 况義理之精者乎 傳者之意 蓋借粗以明精耳 
  - ○蛟峯方氏曰 上一節 說有心者之病 心不在焉一節 說無心者之病 上節說心不可有所偏主 此節說心不可無所存主 不可有者 私主也 不可無者 主宰之主也 心有存主 則羣妄自然退聽而心正身脩矣 然則中虛而有主宰者 其正心之藥方也歟 
  - ○新安陳氏曰 朱子於此又下一察字 且曰 敬以直之 以足大學本文未言之意 提出正心之要法以示萬世學者 

此謂脩身 在正其心 

- 右傳之七章 釋正心脩身

- 此亦承上章 以起下章 蓋意誠 則眞無惡而實有善矣 所以能存是心 以檢其身 
  - 朱子曰 意誠然後心得其正 自有先後 
  - ○新安陳氏曰 此言意誠而後 心可得而正 蓋其序之不可亂者 

- 然或但知誠意而不能密察此心之存否 則又無以直內而脩身也 
  - 新安陳氏曰 此言誠意 又不可不正其心 乃其功之不可缺者 
  - ○或謂意誠則心正 朱子曰 不然 這幾句連了又斷 斷了又連 雖若不相連綴 中間又自相貫 譬如一竿竹 雖只是一竿 然其間又有許多節 意未誠則全體是私意 更理會甚正心 然意雖誠了 又不可不正其心 
  - ○或謂誠意 則心之所發巳無不實 又何假於正心之功 雲峯胡氏曰 意欲實而心本虛 實其意 則好惡不偏於方發之初 虛其心 則喜怒不留於已發之後 新安陳氏曰 下一句只說得末一邊 未見得意者心之用 先本自虛中發出 當添一句云 虛其心 則本體不偏於未發之先 妙用不留於已發之後 
  - ○東陽許氏曰 蓋意誠以下 言誠意然後能正心 然或以下 言旣誠意又須正心 

- 自此以下 並以舊文爲正



### 전8장 

所謂齊其家 在脩其身者 人之其所親愛而辟焉 之其所賤惡而辟焉 之其所畏敬而辟焉 之其所哀矜而辟焉 之其所敖惰而辟焉 故好而知其惡 惡而知其美者 天下 鮮矣 [辟讀爲僻 惡而之惡敖好 並去聲 鮮上聲] 

- 人 謂衆人 之 猶於也 辟 猶偏也 
  - 朱子曰 古註辟音譬 窒礙不通 只是辟字便通 况此篇自有僻字 辟則爲天下僇是也 

- 五者 在人本有當然之則 然常人之情 惟其所向而不加審焉 
  - 新安陳氏曰 此章朱子亦以察字言之 興國本作察 他本作審者非 

- 則必陷於一偏 而身不脩矣 
  - 西山眞氏曰 偏之一字 爲脩身齊家之深病 
  - ○朱子曰 正心脩身兩段 大槩差錯處 皆非在人欲上 皆是人合有底事 如在官街上差了路 
  - ○忿懥等 是心與物接時事 親愛等 是身與物接時事 
  - ○之所親愛 如父子當主於愛 然父有不義 不可以不爭 子有不肖 亦不可不知敎之 之所敬畏 如君固當敬畏 然若當正救責難 也只管敬畏不得 賤惡固可惡 或尙可敎或有長處 亦當知之 
  - ○問敖惰恐非好事 曰 此如明鏡之懸 姸醜隨其來而應之 不成醜者至前 亦喚做姸者 又敖惰是輕 賤惡是重 旣賤惡得 如何却不得敖惰 然傳者猶戒其辟 則須檢點 不可有過當處 
  - ○哀矜 如有大姦 方欲懲之 被他哀鳴懇告 又却寬之 這便是哀矜之偏處 
  - ○五者 各自有當然之則 只不可偏 如人饑而食 只合當食 食纔過些子 便是偏 渴而飮 飮纔過些子 便是偏 如愛其人之善 若愛之過 則不知其惡 便是因其所重 而陷於所偏 惡惡亦然 下面說人莫知其子之惡 莫知其苗之碩 上面許多偏病不除 必至於此 
  - ○北溪陳氏曰 敖 只是簡於爲禮 惰 只是懶於爲禮 有一等人 上非可愛 次非可敬 只是平平人 接之自令人簡慢 
  - ○問人之其所親愛而辟焉一章 終未見身與物接意思 潛室陳氏曰 接此五種人 便有此五種辟 豈不是身與物接 
  - ○玉溪盧氏曰 好而知其惡 是親愛之不偏 惡而知其美 是賤惡之不偏 二不偏 惟明德無不明者能之 所好且知其惡 則一家孰敢爲惡 所惡且知其美 則一家孰不爲善 如此則明德明於一家矣 
  - ○勿軒熊氏曰 親愛畏敬哀矜 指所愛之人言 有此三等 賤惡敖惰 指所惡之人言 有此二等 偏於愛則不知其人之惡 偏於惡則不知其人之善 上下文相照應如此
  - ○雲峯胡氏曰 或疑敖惰不當有 殊不知本文人字 非爲君子言 乃爲衆人言 章句曰衆人 又曰常人 是也 衆人中固自有偏於敖惰之人 如下文人莫知其子之惡 苗之碩 亦泛言多溺愛貪得之人也 兩人字 示戒深矣 

故諺有之 曰 人莫知其子之惡 莫知其苗之碩 [諺音彦 碩叶韻 時若反] 

- 諺 俗語也 溺愛者 不明 貪得者 無厭 是則偏之爲害而家之所以不齊也 
  - 雙峯饒氏曰 之其親愛等而辟者 言身之不脩也莫 知其子之惡 言家之不齊也 大意謂惟其溺於一偏 故好不知其惡 惡不知其美 惟其身不脩 故家不齊 當看兩故字 人之其所親愛而辟 爲凡爲人者言 莫知子之惡 姑擧家之一端言之 
  - ○玉溪盧氏曰 子之惡 苗之碩 皆就家而言 
  - ○雲峯胡氏曰 心與物接 唯怒最易發而難制 所以前章以忿懥先之 身與事接 唯愛最易偏 故此章以親愛先之 至引諺曰 只是說愛之偏處 人情所易偏者 愛爲尤甚 况閨閫之內 義不勝恩 情愛比昵之私 尤所難克 身所以不脩 家所以不齊者 其深病皆在於此 

此謂身不脩 不可以齊其家

- 

  - 問如何脩身 專指待人而言 朱子曰 脩身以後 大槩說向接物待人去 又與只說心處不同 要之根本之理則一 但一節說濶一節去 

  - ○錢氏曰 上章四箇有所字 此章六箇辟字 其實皆心之病 但上四者 只是自身裏事 此六者却施於人 卽處家之道也 

  - ○雙峯饒氏曰 身以心爲之主 而心以意爲之機 人所以之其親愛等而辟者 以其心之不正耳 心所以有忿懥等則不得其正者 以其意之不誠耳 意苟誠矣 則忿懥等之必謹其獨 而毋敢失其正 親愛等之必謹其獨 而毋敢流於僻 是知誠意 卽正心脩身之要也 章句所以丁寧之以密察加察 卽謹獨之謂也 有所忿懥等而能密察 是謹獨以正其心也 之其所親愛等而能加察 是謹獨以脩其身也 章句於二章察之一字 凡四言之 省察之工夫 豈非自誠意章之謹獨而發哉 不特正心脩身章爲然也 由是而齊家治國平天下 無往不自謹獨出焉 傳於釋齊家治國章曰 心誠求之 釋平天下章曰 忠信以得之 曰誠求 曰忠信 皆誠其意之謂也 誠其意 卽謹獨之謂也 故程子論天德王道 皆曰其要只在謹獨 論出門使民 亦曰惟謹獨 便是守之之法 可謂得其要矣 

- 右傳之八章 釋脩身齊家



### 전9장

所謂治國 必先齊其家者 其家 不可敎 而能敎人者 無之 故君子 不出家而成敎於國 孝者 所以事君也 弟者 所以事長也 慈者 所以使衆也 [弟去聲 長上聲]

- 身脩 則家可敎矣 
  - 因家不可敎 而推家所以可敎之由 實自脩身始 

- 孝弟慈 所以脩身而敎於家者也 然而國之所以事君事長使衆之道 不外乎此 [此字 指孝弟慈而言] 此所以家齊於上而敎成於下也 

  - 朱子曰 上面說不出家 而成敎於國 下面便說所以敎者如此 此三者 便是敎之目 

  - ○孝者 所以事君 弟者 所以事長 慈者 所以使衆 此道理皆是我家裏做成了 天下人看著自能如此 不是我推之於國
  - ○孝以事親 而使一家之人皆孝 弟以事長 而使一家之人皆弟 慈以使衆 而使一家之人皆慈 是乃成敎於國者也
  - ○陳氏曰 在我事親之孝 卽國之所以事君者 在我事兄之弟 卽國之所以事長者 在我愛子之慈 卽國之所以使衆者 能脩之於家 則敎自行於國矣
  - ○玉溪盧氏曰 孝弟慈三者 明德之大目 人倫之大綱 擧此可該其餘矣
  - ○雲峯胡氏曰 脩身以上 皆是學之事 齊家治國 方是敎之事 所以此章首拈出敎之一字 然其所以爲敎者 又只從身上說來 孝弟慈 所以脩身而敎於家者也 獨擧三者 蓋從齊家上說 一家之中有父母 故曰孝 有兄長 故曰弟 有子弟僕隸 故曰慈 事君事長使衆 方從治國上說
  - ○吳氏曰 傳只言治國先齊其家 章句幷脩身言之 推本之論也 孝弟慈 體之身 則爲脩其身 行之家 則爲齊其家 推之國 則爲治其國 天理人倫 一以貫之而已 况家有父 猶國有君 家有兄 猶國有長 家有幼 猶國有衆 分雖殊 理則一也 

康誥 曰 如保赤子 心誠求之 雖不中 不遠矣 未有學養子而后 嫁者也 [中去聲] 

- 此引書而釋之 又明立敎之本 不假强[上聲]爲 在識其端而推廣之耳 
  - 朱子曰 孝弟雖人所同有 能守而不失者鮮 惟保赤子 罕有失者 故特卽人所易曉者以示訓 亦與孟子言見孺子入井之意同
  - ○保赤子 慈於家也 如保赤子 慈於國也 保赤子是慈 如保赤子是使衆 心誠求赤子 所欲於民 亦當求其不能自達者 此是推慈幼之心以使衆也
  - ○此且只說動化爲本 未說到推上 後方全是說推
  - ○黃氏曰 言但以誠心求之 則自然得赤子之心 不待勉强而後知之也 
  - ○三山陳氏曰 赤子有欲不能自言 慈母獨得其所欲 雖不中亦不遠者 愛出於誠 彼己不隔 以心求之 不待學而後能也
  - ○玉溪盧氏曰 引書卽慈之道 以明孝弟之道也 立敎之本 本者 明德是已 在識其端 端者 明德之發見爲孝弟慈是已
  - ○仁山金氏曰 此段章句 本章首敎字 三者 俱作敎說 不作推說 立敎之本 說孝弟慈 不假强爲 說未有學養子而后嫁 在識其端而推廣之 說心誠求之 
  - ○雲峯胡氏曰 孝弟慈 皆人心之天 此獨言慈者 世敎衰 孝弟或有失其天者 獨母之保赤子 慈之天未有失者也 大要只在心誠求之一句上 擧其慈之出於天者 庶可以觸其孝弟之天 孝弟亦在乎誠而已
  - ○新安陳氏曰 立敎之本 總言孝弟慈 傳引書只言慈幼 章句乃總三者言之 蓋因慈之良知良能 而知孝弟之良知良能 皆不假於强爲 只在識其端倪之發見處 而從此推廣去耳 
  - ○東陽許氏曰 保赤子 是父母愛子之心 如保者 是言君養民 亦當如父母之保赤子 赤子不能言 父母保之 雖不中不遠 况民之能言而意易曉者 所欲與之聚 所惡勿施 雖不中民之心 亦不遠矣 

一家仁 一國興仁 一家讓 一國興讓 一人貪戾 一國作亂 其機如此 此謂一言 僨事 一人 定國 [僨音奮] 

- 一人 謂君也 機 發動所由也 僨 覆敗也 此言敎成於國之效 
  - 朱子曰 一家仁 一國興仁 一家讓 一國興讓 自家禮讓有以感之 故民亦如此興起 自家好爭利 却責民間禮讓 如何得他應 
  - ○一家仁以上 是推其家以治國 一家仁以下 是人自化之也
  - ○雙峯饒氏曰 仁讓是本上文孝弟而言 仁屬孝 讓屬弟 貪戾者 慈之反也 上言不出家 而成敎於國底道理 此言不出家 而成敎於國底效驗 
  - ○玉溪盧氏曰 仁讓 善也 接上文孝弟言 貪戾 惡也 貪則不讓 戾則不仁 有善無惡之理 雖原於天 而爲善爲惡之機 實由於君 仁讓之化 必待行於家 而後行於國 貪戾之失 才自於君而卽見於國 從善如登見其難 從惡如崩見其易 機之所在 可畏如此 可不謹歟 僨事定國 蓋古語 觀此謂二字可見 引以證上文 
  - ○仁山金氏曰 定國謂之一人 蓋總一身而論 僨事謂之一言 則不過片言之間 善惡功效之難易 尤爲可懼也已 
  - ○新安陳氏曰 一家仁讓 而一國仁讓 家齊而國治也 一人才貪戾 而一國卽作亂 身不脩則家國卽不齊不治也 機者弩牙 矢之發動所由 譬仁讓之興 其機由一家 悖亂之作 其機由一人 故總斷云 其機如此 一言僨事 結作亂句 一人定國 結興仁讓句 
  - ○東陽許氏曰 仁讓必一家 方能一國化 貪戾只一人 便能一國亂 至於僨事 又只在人之一言 以此見爲善難 爲惡易 不可忽如此 

堯舜 帥天下以仁 而民從之 桀紂 帥天下以暴 而民從之 其所令 反其所好 而民不從 是故君子 有諸己而後 求諸人 無諸己而後 非諸人 所藏乎身 不恕 而能喩諸人者 未之有也 [好去聲] 

- 此又承上文一人定國而言 
  - 新安陳氏曰 民之仁暴 惟上所帥 帥之以所好 則民從 如好暴而令以仁 所令與所好反 民弗從矣 

- 有善於己 然後可以責人之善 無惡於己 然後可以正人之惡 皆推己以及人 所謂恕也 

​		蛟峯方氏曰 此章是如治己之心 以治人之恕 絜矩章是如愛己之心 以愛人之恕 

- 不如是則所令反其所好 而民不從矣 喩 曉也 

  - 問此章言治國乃言帥 天下以仁 又似說平天下 言有諸己 又似說脩身 何也 朱子曰 聖賢之文簡暢 身是齊治平之本 治國平天下自是相關 豈可截然不相入 

  - ○尋常人若有諸己 又何必求諸人 無諸己 又何必非諸人 如孔子說躬自厚 而薄責於人 攻其惡 無攻人之惡 至於大學之說 是有天下國家者勢不可以不責他 大抵治國者 禁人惡勸人善 便是求諸人非諸人
  - ○三山陳氏曰 己有此善 然後可以求人有此善 己無此惡 然後可以非人有此惡 皆己先之也 
  - ○雙峯饒氏曰 無善而欲責人有惡而欲禁人 是無己可推而欲及人也 此章雖釋齊家治國 然自一人貪戾以下 皆歸重人主之身 此乃極本窮原之論 問恕者推己及人 却說所藏乎身 曰 恕有首有尾 藏乎身者其首 及人者其尾也 忠是恕之首 治國平天下章皆說恕 此章言有諸己無諸人 是要人於脩己上下工夫 其重在首下章言所惡於上無以使下等 是要人於及人上下工夫 其重在尾 兩章互相發明 
  - ○仁山金氏曰 治國者必有法制號令 以禁民爲非而律民以善 雖桀紂之世亦所必有 但其所好則不若此 故民從其所好 不從其所令 所以治國者 在反求諸己 乃政令之本 
  - ○藏乎身者 自其盡己處言之 恕者自其推己處言之 所藏是指有諸己無諸己者也 恕是指求諸人非諸人者也 所藏乎身不恕 謂所藏於己者 未有可推以及人 如何能喩諸人 然所謂堯舜帥天下以仁 以己及物者也 仁也 所謂有諸己而後求諸人 無諸己而後非諸人 推己及物者也 恕也 至所謂桀紂帥天下以暴 不仁者也 所藏乎身不恕 反上文也 
  - ○雲峯胡氏曰 此一恕字 人皆知其以推己之恕言 不知藏乎身三字 已帶盡己之忠言矣 此章有無二字 必自誠意章相貫說來 天下未有無忠之恕 上文心誠求之 卽是誠意之誠 非有二也 誠意者 如惡惡臭如好好色 皆務決去而求必得之 求必得之則有諸己矣 務決去之則無諸己矣 
  - ○新安陳氏曰 有善無惡於己 盡己之忠也 推己以責人正人 由忠以爲恕也 忠卽恕之藏於內者 恕卽忠之顯於外者 所藏乎身不恕 無藏於內之忠而欲爲恕 是乃程子所謂無忠做恕不出者也 其能喩人者無之 

故治國 在齊其家 

- 通結上文 

詩云 桃之夭夭 其葉蓁蓁 之子于歸 宜其家人 宜其家人而后 可以敎國人 [夭平聲 蓁音臻] 

- 詩 周南桃夭之篇 夭夭 少[去聲]好貌 [少 嫩也] 蓁蓁 美盛貌 興[去聲]也 [於六義屬興] 之子 猶言是子 此指女子之嫁者而言也 婦人謂嫁曰歸 宜 猶善也 
  - 玉溪盧氏曰 可以敎國人 應其家不可敎 而能敎人者無之之意 

詩云 宜兄宜弟 宜兄宜弟而后 可以敎國人 

- 詩 小雅蓼[音六]蕭篇 

詩云 其儀不忒 正是四國 其爲父子兄弟 足法而后 民法之也 

- 詩 曹風鳲[音尸]鳩篇 忒 差也
  - 問父子兄弟足法而後民法之 然堯舜不能化其子 周公不能和兄弟 是如何 朱子曰 聖賢是論其常 堯舜周公是處其變 如不將天下與其子而傳賢 便是能處變得好 若周公不辟管叔周如何不亂 是不得已著恁地 而今且理會常底 今未解有父如瞽瞍 兄弟如管蔡 未論到變處 
  - ○三山陳氏曰 說正四國 及仁帥天下 皆是說到極處
  - ○玉溪盧氏曰 父子兄弟足法 儀之不忒也 民法之 四國之正也 敎國人 是治國之事 所以明明德於其國 民法之 是國治之事 則明德明於其國矣
  - ○新安陳氏曰 足法 家齊而可以示法於人也 民法之 國人取法於己也 

此謂治國 在齊其家 

- 此三引詩 皆以詠歎上文之事 而又結之如此 其味深長 最宜潛玩
  - 三山陳氏曰 古人凡辭有盡 而意無窮者 多援詩以吟詠其餘意 
  - ○玉溪盧氏曰 此章言治國甚略 言齊家甚詳 所以明齊家之道 卽治國之道 以人同此心 心同此明德故也 
  - ○仁山金氏曰 三引詩 首引之子宜家 繼引宜兄宜弟 何也 蓋天下之未易化者婦人 而人情之每易失者兄弟 齊家而能使之子之宜家 兄弟之相宜 則家無不齊者矣 宜乎其儀不忒 而足以正是四國也 自脩身而齊家 自齊家而治國而平天下 有二道焉 一是化 一是推 化者 自身敎而動化也 推者 推此道而擴充之也 故此一章並含兩意 自章首至成敎於國一節是化 三所以是推 如保赤子 繼慈者使衆而言是推 一家仁以下一節是化 帥天下一節是化 有諸己一節 繼所令反其所好而言是推 三引詩是化 惟化則可推 惟推則皆化 非化則推不行 非推則化不周 
  - ○雲峯胡氏曰 中庸引詩明行遠自邇之意 必先妻子好合 而後兄弟旣翕 此三引詩 首以婦人之宜家人 而繼以宜兄弟 蓋家人離 必起於婦人 非刑於寡妻者 未易至于兄弟 亦未易御于家邦也 其示人以治國之在齊其家也 益嚴矣 
  - ○東陽許氏曰 三引詩 自內以至外 婦人女子 最難於化 而夫婦之間 常人之情 最易失於動不以正 化能行於閨門則德盛矣 故引詩言夫婦爲首 而兄弟次之 總一家言者又次之 

- 右傳之九章 釋齊家治國



### 전10장

所謂平天下 在治其國者 上老老而民興孝 上長長而民興弟 上恤孤而民不倍 是以君子有絜矩之道也 [長上聲 弟去聲 倍與背同 絜胡結反]

- 老老 所謂老吾老也 興 謂有所感發而興起也 孤者 幼而無父之稱 絜 度[待洛反下同]也 矩 所以爲方也 [矩者 制方之器 俗呼曲尺 此借以爲喩] 言此三者 上行下效 捷[疾業反]於影響 所謂家齊而國治也
  - 新安陳氏曰 上行 謂老老長長恤孤 下效 謂民興孝興弟不倍 此卽上章孝弟慈 所以不出家而成敎於國者 章句接上章說下來 

- 亦可以見人心之所同 而不可使有一夫之不獲矣
  - 新安陳氏曰 可見人同欲遂其孝弟慈之心 便當平其政以處之 不可使有一人之不得其所也

- 是以君子必當因其所同 推以度物 [物 卽人也]使彼我之間 各得分[去聲]願 則上下四旁 均齊方正而天下平矣 

  - 朱子曰 老老長長恤孤 方是就自家切近處說 所謂家齊也 民興孝興弟不倍 是就民之感發興起處 說治國而國治之事也 上行下效 感應甚速 可見人心所同者如此 是以君子有絜矩之道也 此句方是引起絜矩事 下面方說絜矩而結之云 此之謂絜矩之道
  - ○絜矩之說 不在前數章 却在治國平天下章 到此是節次成了 方用得 
  - ○先說上行下效 到絜矩處是就政事上說 若但興起其善心 不使得遂其心 雖能興起 亦徒然耳 如政煩賦重 不得養其父母畜其妻子 又安得遂其善心 須是推己之心 以及於彼 使彼仰足以事 俯足以育 方得 
  - ○能使人興起者 聖人之敎化也 能遂其興起之心者 聖人之政事也 

  - ○矩者 心也 我心所欲 卽他人所欲 我欲孝弟慈 必使他人 皆如我之孝弟慈 不使一夫之不獲 方可 只我能如此 他人 不能如此 卽是不平矣
  - ○絜矩 不是外面別有箇道理 只便是前面正心脩身底推而措之 
  - ○問絜矩之道 是廣仁之用否 曰 此乃求仁工夫 正要著力 若仁者只是擧而措之耳 不待絜矩而自無不平矣 絜矩 正是恕者之事 
  - ○興孝興弟不倍上行下效之意 上章已言之矣 此章再擧之者 乃欲引起下文君子必須絜矩 然後可以平天下之意 不然則雖民化其上以興於善 而天下終不免於不平也 故此一章首尾 皆以絜矩之意推之 而未嘗復言躬行化下之說 
  - ○問上老老而民興孝 下面接是以君子有絜矩之道也 似不相續 如何 曰 這箇便是相續 絜矩是四面均平底道理 敎他各得老其老 各得長其長 各得幼其幼 不成自家老其老 敎他不得老其老 長其長 敎他不得長其長 幼其幼 敎他不得幼其幼 便不得 是以二字 是結上文 猶言君子 爲是之故 所以有絜矩之道 
  - ○絜矩 如自家好安樂 便思他人亦欲安樂 當使無老稚轉乎溝壑 壯者散而之四方之患 制其田里 敎之樹畜 皆比以推之 
  - ○雙峯饒氏曰 矩 所以爲方之具也 匠欲爲方 必先度之以矩 欲平天下者 以何物爲矩而度之 亦惟此心而已 絜者 以索圍物而知其大小 度之義也 匠之度物 以矩爲矩 君子之度人 以心爲矩 
  - ○玉溪盧氏曰 矩 猶則也 明德至善 吾心本然之則也 以此齊家 絜矩於家也 以此治國 絜矩於國也 以此平天下 絜矩於天下也 絜矩之道 卽明明德於天下之道也 
  - ○仁山金氏曰 首三句是化 絜矩是推 旣有以化之 而興其孝弟不倍之心 必有以推之 而遂其孝弟不倍之願 推之者 莫大於從其所好 勿施所惡 所好在因其利 所惡在奪其利 
  - ○雲峯胡氏曰 此章當分爲八節 右第一節 言所以有絜矩之道 夫子十五志學 卽此所謂大學 志學以下分知行 到末節方言不踰矩 是生知安行之極致 大學格物而下亦分知行 到末章亦言絜矩 是致知力行之極功 矩者何 人心天理當然之則也 吾心自有此天則 聖人隨吾心之所欲 自不踰乎此則 故曰不踰矩 人心同有此天則 學者卽吾心之所欲 以爲施於人之則 故曰絜矩 只是一箇矩字 但不踰矩之矩 渾然在聖人方寸中 是矩之體 絜矩之矩 於人已交接之際見之 是矩之用 規矩皆法度之器 此獨曰矩者 規圓矩方 圓者動而方者止 不踰矩 卽是明德之止至善 絜矩 卽是新民之止至善 

所惡於上 毋以使下 所惡於下 毋以事上 所惡於前 毋以先後 所惡於後 毋以從前 所惡於右 毋以交於左 所惡於左 毋以交於右 此之謂絜矩之道 [惡先 並去聲]

- 此覆解上文絜矩二字之義 如不欲上之無禮於我 則必以此 度下之心 而亦不敢以此無禮使之 不欲下之不忠於我 則必以此 度上之心 而亦不敢以此不忠事之 至於前後左右 無不皆然 則身之所處[上聲] 上下四旁 [上下 已見上文 前後左右爲四旁 四旁卽四方也] 長短廣狹 彼此如一而無不方矣 彼同有是心 而興起焉者 又豈有一夫之不獲哉
  - 新安陳氏曰 有此絜矩之道以處之 則始焉興起其孝弟不倍之心者 今果得以遂其心矣
- 所操[平聲]者約 而所及者廣
  - 雲峯胡氏曰 只一矩字 此心所操者約 加一絜字 此心所及者廣 

- 此平天下之要道也 故章內之意 皆自此而推之
  - 朱子曰 上下前後左右 都只一樣心 只是將那頭折轉來比這頭 在我上者 使我如此而我惡之 更不將來待在下之人如此 則自家在中央 上面也占許多地步 下面也占許多地步 便均平方正 若下之事我如此而我惡之 我若將去事上 便下面長上面短 不方了 左右前後皆然 
  - ○譬如交代官 前官之待我旣不善 吾毋以前官所以待我者 待後官也 左右如東西鄰 以鄰國爲壑 是所惡於左 毋以交於右可也 上下前後左右做九箇人來看便是 
  - ○己欲立而立人 己欲達而達人 是兩摺說 只以己對人言 若絜矩則上之人所以待我 我又思以待下之人 是三摺說 如中庸所求乎子 以事父未能 亦是此意 但中庸是言其所好 此言其所惡也 人莫不有在我之上者 莫不有在我之下者 如親在我之上 子孫在我之下 我欲子孫孝於我 而我却不能孝於親 我欲親慈於我 而我却不能慈於子孫 便是一畔長一畔短 不是絜矩 
  - ○問長短廣狹如一而無不方 在人有天子諸侯大夫士庶人之分 何以使之均平 曰 非言上下之分 欲使之均平 蓋事親事長 當使之均平 上下皆得行之 上之人得事其親 下之人也得事其親 但各隨其分 得盡其事親事長之意耳 
  - ○雙峯饒氏曰 以上下左右前後言 則我當其中 上之使我 猶我之使下 下之事我 猶我之事上 至於左右前後皆然 故皆不當以所惡者及之 然以上之使我者使下 而不以事上 以下之事我者事上 而不以使下 則上下之分殊矣 以前之先我者先後 而不以從前 以後之從我者從前 而不以先後 則前後之分殊矣 是理一之中 又有分殊者存 此所以異於墨氏之兼愛 佛法之平等也 
  - ○雲峯胡氏曰 右第二節 言此之謂絜矩之道 須看是以有此之謂六字 人之心 本無間於己 是以有絜矩之道 己之心能不間於人 此之謂絜矩之道 
  - ○新安陳氏曰 下文節節提掇能絜矩 與不能絜矩者之得與失 皆是自此一節而推廣之 

詩云 樂只君子 民之父母 民之所好 好之 民之所惡 惡之 此之謂民之父母 [樂音洛 只音紙 好惡並去聲 下並同]

- 詩 小雅南山有臺之篇 只 語助辭 言能絜矩 而以民心爲己心 則是愛民如子 而民愛之如父母矣 [此言能絜矩之效]
  - ○東陽許氏曰 言上之人 能如愛子之道 愛其民 則下民愛其上 如愛父母 然愛民之道 不過順其好惡之心而已 大約言之 民所好者飽暖安樂 所惡者饑寒勞苦 使民常得其所好 而不以所惡之事加之 則愛民之道也

詩云 節彼南山 維石巖巖 赫赫師尹 民具爾瞻 有國者 不可以不愼 辟則爲天下僇矣 [節讀爲截 辟讀爲僻 僇與戮同]

- 詩 小雅節南山之篇 節 截然高大貌 師尹 周太師尹氏也 具 俱也 辟 偏也 言在上者 人所瞻仰 不可不謹 若不能絜矩 而好惡 徇於一己之偏 則身弑國亡 爲天下之大戮矣 [此言不能絜矩之禍 與上一節正相反者也] 

詩云 殷之未喪師 克配上帝 儀監于殷 峻命不易 道得衆則得國 失衆則失國 [喪去聲 儀詩作宜 峻詩作駿 易去聲] 

- 詩 文王篇 師 衆也 配 對也 配上帝 言其爲天下君而對乎上帝也 監 視也 峻 大也 不易 言難保也 道 言也 引詩而言此 以結上文兩節之意 有天下者 能存此心而不失則所以絜矩而與民同欲者 自不能已矣
  - 雙峯饒氏曰 未喪師 則克配上帝 是得衆則得國 能絜矩而爲民父母者也 喪師 則不能配上帝 是失衆則失國 不能絜矩而辟則爲天下僇者也
  - ○玉溪盧氏曰 殷之喪師 紂之失人心也 其未喪師 先王之得人心也 得人心 所以配上帝 失人心 所以不能 天命之去留 判於人心之向背 人心之向背 又在君之能絜矩與否而已 得衆得國 應南山有臺之意 失衆失國 應節南山之意 存此而不失 明德之體所以立 絜矩而與民同欲 明德之用所以行
  - ○雲峯胡氏曰 右第三節 就好惡言絜矩 蓋好惡二字 已見誠意脩身二章 特誠意章是好惡其在己者 脩身章推之 以好惡其在人者 此章又推之 以好惡天下之人者也 誠意章主愼獨 其爲好惡也一誠無偽 此章主絜矩 其爲好惡也一公無私 脩身章是言不能愼獨 則好惡之辟 不足以齊其家 此章是言不能絜矩 則好惡之辟 不足以平天下 所謂血脉貫通者 又於此見之 不可不詳味也 愼獨是敬以直內 絜矩是義以方外 

是故君子 先愼乎德 有德 此有人 有人 此有土 有土 此有財 有財 此有用

- 先謹乎德 承上文不可不謹而言 德 卽所謂明德 有人謂得衆 有土謂得國 [應上文得衆則得國] 有國則不患無財用矣
  - 朱子曰 爲國絜矩之大者 又在於財用 所以後面只管說財
  - ○自家若意誠心正身脩家齊了 則天下之人 安得不歸於我 如湯武之東征西怨 則自然有人有土 
  - ○雙峯饒氏曰 格致誠正脩 所以謹此德也 此有人等此字 此 猶斯也 
  - ○玉溪盧氏曰 德 卽明德 謹德 卽謂明明德 先謹乎德 以平天下之大本而言也 有德則能絜矩 所以得衆而得國
  - ○新安陳氏曰 揭明德訓此德字 見明明德爲大學一書之綱領 此章言財用始於此 財用之有 本於愼德而有之 非私有也
  - ○東陽許氏曰 言爲人上者 明德爲本 而財用爲末 財固是國家所必用而不可無者 但當脩德爲本 絜矩而取於民有制 

德者 本也 財者 末也

- 本上文而言
  - 新安陳氏曰 有德而後有人有土 有土而後方有財 可見德爲本而財爲末矣 

外本內末 爭民施奪

- 人君 以德爲外 以財爲內 則是爭鬬其民 而施之以劫奪之敎也 蓋財者 人之所同欲 不能絜矩而欲專之 則民亦起而爭奪矣
  - 朱子曰 民本不是要爭奪 惟上之人以德爲外 而暴征橫斂 民便效尤 相攘相奪 是上敎得他如此 
  - ○三山陳氏曰 財 人所同欲 上欲專之 則不均平 便是不能絜矩 

是故 財聚則民散 財散則民聚

- 外本內末 故財聚 爭民施奪 故民散 反是則有德而有人矣
  - 栝蒼葉氏曰 爲國者 豈可惟知聚財 而不思所以散財 此有天下者之大患也
  - ○東陽許氏曰 財聚民散 言不能絜矩 取於民無制之害 財散民聚 言能絜矩 取於民有制之利 散財 不是要上之人把財與人 只是取其當得者而不過 蓋土地所生 只有許多數目 上取之多 則在下少 

是故 言悖而出者 亦悖而入 貨悖而入者 亦悖而出 [悖布內反]

- 悖 逆也 此以言之出入 明貨之出入也 自先謹乎德以下 至此 又因財貨 以明能絜矩與不能者之得失也
  - 問絜矩如何只管說財利 朱子曰 畢竟人爲這箇較多 所以生養人 只是這箇 所以殘害人 亦只是這箇
  - ○此章大槩 是專從絜矩上來 蓋財者 人之所同好也 而我欲專其利 則民有不得其所好者矣 大抵有國有家所以生起禍亂 皆是從這裏來
  - ○三山陳氏曰 以惡聲加人 人必以惡聲加己 以非道取人之財 人必以非道奪之 言與貨其出入雖不同 而皆歸諸理 其爲不可悖一也
  - ○吳氏曰 愼德而有人有土 與財散民聚 能絜矩者之得也 內末而爭民施奪 與財聚民散 悖入悖出 不能絜矩者之失也
  - ○東陽許氏曰 此以言之出入 比貨出入 不能絜矩 取於民無制之害 

康誥曰 惟命 不于常 道善則得之 不善則失之矣

- 道 言也 因上文引文王詩之意 而申言之 其丁寧反覆之意 益深切矣 
  - 雙峯饒氏曰 此得失字 串前得失字 以德爲本則善 善則得衆得國矣 以財爲本則不善 不善則失衆失國矣
  - ○玉溪盧氏曰 有德則能絜矩 是之謂善 所以得人心在此 所以得天命亦在此 無德則不能絜矩 是謂不善 所以失人心在此 所以失天命亦在此 人心歸則天命歸 人心去則天命去 是天命之不常 乃所以爲有常也 此引康誥之書以結前五節之意 與前引文王詩相應 命不于常 卽峻命不易之理 善則得不善則失 卽得國失國之意 此所謂善 卽止至善之善
  - ○雲峯胡氏曰 右第四節 就財用言絜矩 若好惡不能絜矩 任己自私 不可以平天下 財用不能絜矩 瘠民自肥 亦不可以平天下 欲平天下者 不可不深自警省也 

楚書曰 楚國 無以爲寶 惟善以爲寶

- ​	楚書 楚語
  - 三山陳氏曰 楚史官所記之策書也
  - ○古括鄭氏曰 楚書 楚昭王時書也 

- 言不寶金玉而寶善人也
  - 國語楚語 王孫圉聘於晉 定公饗之 趙簡子鳴玉以相 問曰 楚之白珩猶在乎 其爲寶也幾何矣 曰 楚之所寶者 曰觀射父 能作訓辭以行事於諸侯 使無以寡君爲口實 又有左史倚相 能通訓典以叙百物 以朝夕獻善敗于寡君 使無忘先王之業 若諸侯之好 幣具而導之以訓辭 寡君其可以免罪於諸侯 而國民保焉 此楚國之寶也 若夫白珩 先王之玩也 何寶之焉 王孫圉 楚大夫 趙簡子 名鞅 鳴玉以相 鳴佩玉以相禮也 珩 佩玉之橫者 

舅犯曰 亡人 無以爲寶 仁親 以爲寶

- 舅犯 晉文公舅狐偃 字子犯 亡人 文公 時爲公子 [名重耳] 出亡在外也 仁 愛也 事見[形甸反]檀弓
  - 禮記檀弓篇 晉獻公之喪 秦穆公使人吊公子重耳 且曰 寡人聞之 亡國恒於斯 得國恒於斯 雖吾子儼然在憂服之中 喪亦不可久也 時亦不可失也 孺子其圖之 以告舅犯 舅犯曰 孺子其辭焉 喪人無寶 仁親以爲寶 父死之謂何 又因以爲利 而天下其孰能說之 孺子其辭焉 重 平聲 喪亦喪人之喪 並去聲 喪卽出亡也 父死而欲反國求爲後 是因以爲利也 說 如字 猶解也
  - ○古括鄭氏曰 文公時避驪姬之讒 亡在翟而獻公薨 秦穆公使子顯吊之 勸之復國 舅犯爲之對此辭也
  - ○四明李氏曰 楚爲春秋所惡 舅犯特霸主之佐耳 大學參稽格言 以垂訓萬世 乃於此乎取 何歟 蓋天下之善無窮 君子之取善亦無窮 猶書記帝王而繼之以秦誓 故下文及之 

- 此兩節 又明不外本而內末之意
  - 雙峯饒氏曰 寶者 指財而言 此就財上說來 却接用人說去 蓋天下惟理財用人二事最大 
  - ○玉溪盧氏曰 不以金玉爲寶 而以善人爲寶 不以得國爲寶 而以愛親之道爲寶 是能內本而外末者也 
  - ○雲峯胡氏曰 右第五節 當連上文善與不善看 在我者惟善則得之 在人者亦當惟善是寶 兩寶字結上文財用 惟善仁親 又起下文之意 蓋第三節言好惡 第四節言財用 此則兼財用好惡言也

秦誓曰 若有一个臣 斷斷兮 無他技 其心 休休焉 其如有容焉 人之有技 若己有之 人之彦聖 其心好之 不啻若自其口出 寔能容之 以能保我子孫黎民 尙亦有利哉 人之有技 媢疾以惡之 人之彦聖 而違之 俾不通 寔不能容 以不能保我子孫黎民 亦曰殆哉 [个 古賀反 書作介 斷丁亂反 媢音冒]

- 秦誓 周書 斷斷 誠一之貌 彦 美士也 聖 通明也
  - 三山陳氏曰 聖字專言之 則爲衆善之極 對衆善而言 則止於通明之一端 
  - ○新安陳氏曰 孟子云大而化之之謂聖 此專言之者也 周禮六德知仁聖義中和 此對衆善而言之者也 

- 尙 庶幾[平聲]也 媢 忌也 違 拂戾也 殆 危也
  - 問絜矩以好惡財用媢疾彦聖爲言 何也 朱子曰 如桑弘羊聚斂以奉武帝之好 若是絜矩底人 必思許多財物 必是侵過著民底 瞞得我好 民必惡 言財用者 蓋如自家在一鄕之間 却專其利 便是侵過著他底 便是不絜矩 言媢疾彦聖者 蓋有善人則合當擧之 使之得其所 今則不擧他 使失其所 是侵善人之分 便是不絜矩 此不特言其好惡財用之類當絜矩 事事亦當絜矩 
  - ○玉溪盧氏曰 一个 挺然獨立而無朋黨之謂 斷斷無他技 德有餘而才不足也 休休二字 其意深長 有淡然無欲之意 又有粹然至善之意 曰 如有容 其量之大不可得而測 亦不可得而名言也 有技若己有之 能容天下有才之人 則天下之才皆其才也 若己有之 不特不媢疾而已 彦聖心好 不啻若自其口出 能容天下有德之人 則天下之德皆其德也 不啻若自其口出 好善有誠 而口不足以盡其心也 能以天下之才德爲己之才德 信乎其能容矣 前言如有容 此言寔能容 二句相應 人君用此人 其有益於人國可知 有技疾惡之 彦聖俾不通 不能以天下之才德爲才德 人君而用此人 國家豈不危殆 能容者用之 其利如此 不能容者用之 其害又如此 人主在擇一相者此也 此又絜矩之先務也 
  - ○蛟峯方氏曰 其如有容 其 疑辭也 有甚物似他有容者 言無可比他有容之大 
  - ○新安陳氏曰 有容者 能絜矩而人所同好者也 媢疾者 不能絜矩而人所同惡者也 人君能好有容者而用之 惡媢疾者而舍之 是又絜矩之大者 
  - ○東陽許氏曰 此專言爲政者好惡之公私 尙亦有利哉 以上一截 言能絜矩而以公心好人 以下一截 言不能絜矩而以私心惡人 

唯仁人 放流之 迸諸四夷 不與同中國 此謂唯仁人 爲能愛人 能惡人 [迸讀爲屛 古字通用  屛 必正反 除也] 

- 迸 猶逐也 言有此媢疾之人 妨賢而病國則仁人 必深惡而痛絶之 以其至公無私 故能得好惡之正 如此也
  - 北溪陳氏曰 此能公其好惡而能絜矩者也
  - ○雙峯饒氏曰 惡人之所同惡 好人之所同好 卽舜之去四凶 擧十六相是也
  - ○玉溪盧氏曰 此承上節下一截而言 媢疾之人 待之宜如此 謂之能惡人可也 而謂之能愛人何也 蓋小人不去 則君子不進 去小人不能絶之 則雖進君子而不能安之 去小人固所以進君子 絶小人乃所以安君子 吾之威在媢疾之人 吾之恩在天下後世矣 惟吾心純乎天理之公 故吾之好惡與天下爲公 此仁人所以能愛惡人也
  - ○新安陳氏曰 此引家語孔子之言 故以此謂冠之 乃引援古語之例
  - ○東陽許氏曰 言能絜矩而惡惡得其正 所謂放流 卽媢疾蔽賢之人 朝廷之上 惡人旣去 則善人方得通 又以仁人總結之 言能絜矩者也 

見賢而不能擧 擧而不能先 命也 見不善而不能退 退而不能遠 過也 [遠去聲] 

- 命 鄭氏云 當作慢 程子云 當作怠 未詳孰是 [命慢 聲相近 近是] 若此者 知所愛惡矣 而未能盡愛惡之道 蓋君子而未仁者也 
  - 朱子曰 先 是早底意 是不能速用之
  - ○雙峯饒氏曰 見賢而不能擧 見不善而不能退 如漢元帝知蕭望之之賢而不能用 知弘恭石顯之姦而不能去是也
  - ○新安陳氏曰 擧不先 未盡愛之道 退不遠 未盡惡之道 上文能愛惡仁人也 此不能盡愛惡之道 所以爲君子而未仁者也 

好人之所惡 惡人之所好 是謂拂人之性 菑必逮夫身 [菑古災字 夫音扶]

- 拂 逆也 好善而惡惡 人之性也 至於拂人之性 則不仁之甚者也 自秦誓至此 又皆以申言好惡公私之極 以明上文所引南山有臺節南山之意 
  - 朱子曰 斷斷者 是能絜矩 媢疾者 是不能絜矩 仁人放流之 是大能絜矩 好人所惡惡人所好 是大不能絜矩 
  - ○栝蒼葉氏曰 上一節雖未盡好惡之極 猶能知所好惡 尙不至於拂人好惡之常性 今有人焉 於人之所當好所同好者 反從而惡之 於人之所當惡所同惡者 反從而好之 如此等人 不仁之甚 
  - ○雙峯饒氏曰 好惡與人異 菑必逮夫身 桀紂是也 
  - ○玉溪盧氏曰 人性本有善而無惡 故人皆好善而惡惡 仁人之能好惡 不過順人之性耳 苟好惡惡善而拂人之性 則失其本心甚矣 非不仁之甚而何 菑必逮身 爲天下僇是也 自古有天下者 未嘗不以用君子而興 用小人而亡 能愛惡人 則君子進小人退 而天下蒙其利 此能絜矩者之所爲也 好人所惡惡人所好 則君子退小人進 而天下受其禍 此不能絜矩者之所爲也 自秦誓至此凡四節 秦誓一節見君子小人之分 次節言用舍之能盡其道者 又次節言用舍之不盡其道者 此節則言用舍之全失其道者 皆因絜矩之義 而申明好惡公私之極 以申明平天下之要道也 
  - ○雲峯胡氏曰 右第六節 就用人言好惡 大學於此提出仁之一字 而章句又以君子之未仁 小人之不仁者言之 蓋絜矩是恕之事 恕所以行仁 故特以仁結之 

是故 君子 有大道 必忠信以得之 驕泰以失之

- 君子 以位言之 [此謂治國平天下之君子] 道 謂居其位而脩己治人之術 [道 卽大學之道 脩己 明明德之事 治人 新民之事也] 發己自盡 爲忠 循物無違 謂信
  - 朱子曰 發於己心而自盡則爲忠 循於物理而不違背則爲信 忠是信之本 信是忠之發 伊川見明道此語尙晦 故更云盡己之謂忠 以實之謂信 便更穩當

- 驕者 矜高 泰者 侈肆 此因上所引文王康誥之意而言 章內三言得失而語益加切 蓋至此而天理存亡之幾[平聲] 決矣 
  - 朱子曰 初言得衆失衆 再言善則得不善則失 已切矣 終之以忠信驕泰 分明是就心上說出得失之由以決之 忠信乃天理之所以存 驕泰乃天理之所以亡
  - ○北溪陳氏曰 忠信者 絜矩之本 能絜矩者也 驕泰者 任己自恣 不能絜矩者也
  - ○雙峯饒氏曰 此得失字 又串前兩段得失字而言 由上文觀之 固知得衆得國 而又知善則得之矣 然所以得此善者 亦曰忠信 則得善之道 驕泰則失善之道矣 忠信卽是誠意 驕泰乃忠信之反也 以此觀之 可見誠意不特爲正心脩身之要 而又爲治國平天下之要 
  - ○雲峯胡氏曰 右第七節 不分言好惡與財用之絜矩 但言君子有大道 此道字 卽章首絜矩之道也 忠信以得之者 在己有矩之心 而發己自盡則爲忠 在物有矩之理 而循物無違則爲信 驕泰以失之者 驕者矜高 不肯下同人之好惡 非絜矩之道也 泰者侈肆 必至於橫斂乎民之財用 非絜矩之道也 前兩言得失 人心天命存亡之幾也 此言得失 吾心天理存亡之幾也 章句此一幾字 當與誠意章幾字參看 

生財 有大道 生之者衆 食之者寡 爲之者疾 用之者舒 則財恒足矣 [恒胡登反]

- 呂氏曰 [呂氏 名大臨 字與叔 藍田人] 國無遊民 則生者衆矣 朝[音潮]無幸位 則食者寡矣 不奪農時 則爲之疾矣 量入爲出 則用之舒矣 愚按此因有土有財而言 以明足國之道 在乎務本而節用 
  - 新安陳氏曰 務本 謂生者衆 爲者疾 所以開財之源也 節用 謂食者寡 用者舒 所以節財之流也 疾 謂速 舒 謂緩 

- 非必外本內末而後 財可聚也 自此以至終篇 皆一意也
  - 陳氏曰 此古人生財之政也 蓋與後世異矣 
  - ○雙峯饒氏曰 財者 末也 財雖是末 亦是重事 若要生財 亦自有箇大道理 生衆至用舒 此四者不可缺一 乃生財之正路 外此皆邪徑也 
  - ○玉溪盧氏曰 國無遊民 而不奪農時 民之財所以足 朝無幸位 而量入爲出 國之財所以足 
  - ○仁山金氏曰 天地間自有無窮之利 有國家者 亦本有無窮之財 但勤者得之 怠者失之 儉者裕之 奢者耗之 故傳之四語 萬世理財之大法也 

仁者 以財發身 不仁者 以身發財 

- 發 猶起也 仁者 散財以得民 不仁者 亡身以殖[承職反]貨 
  - 朱子曰 仁者不是特地散財 買人歸己 只是不私其有 人自歸之 而身自尊 是言散財之效如此 不仁者只務聚財 不管身危亡也 
  - ○雙峯饒氏曰 財散民聚 此以財發身 財聚民散 此以身發財 
  - ○新安陳氏曰 紂聚鹿臺之財以亡 武散之以興 卽其證也 

未有上好仁而下不好義者也 未有好義 其事不終者也 未有府庫財 非其財者也 

- 上好仁以愛其下 則下好義以忠其上 所以事必有終而府庫之財 無悖出之患也 
  - 問如何上仁下便義 朱子曰 只是一箇道理 在上便喚做仁 在下便喚做義 在父便謂之慈 在子便謂之孝
  - ○陳氏曰 惟上之人 不妄取民財 而所好在仁 則下皆好義以忠其上矣 下旣好義 則爲事無有不成遂者矣 天下之人皆能成遂其上之事 則府庫之財 亦無悖出之患 而爲我有矣 非若不好仁之人 財悖而入 亦悖而出也
  - ○玉溪盧氏曰 此所謂循天理 則不求利而自無不利者也
  - ○新安陳氏曰 此章自仁人放流之後 言仁不一 與此節皆當參玩 

孟獻子曰 畜馬乘 不察於雞豚 伐冰之家 不畜牛羊 百乘之家 不畜聚斂之臣 與其有聚斂之臣 寧有盜臣 此謂國不以利爲利 以義爲利也 [畜許六反 乘斂並去聲] 

- 孟獻子 魯之賢大夫 仲孫蔑也 畜馬乘 士初試爲大夫者也 伐冰之家 卿大夫以上[上聲] 喪祭用冰者也 
  - 新安陳氏曰 孔氏疏曰 按書傳士飾車騈馬 詩云四牡騑騑 大夫以上乃得乘四馬 今下云伐冰之家 是卿大夫 今別云畜馬乘 故知士初試爲大夫者也 左昭四年 大夫命婦喪 浴用冰 喪大記云 士不用冰 故知卿大夫也 士若恩賜 亦得用之 但非其常 故士喪禮賜冰 則夷槃可也 
  - ○禮喪大記 君設大槃 造冰焉 大夫設夷槃 造冰焉 士倂瓦槃 無冰 造 猶納也 禮自仲春之後 納冰槃中 乃設牀於其上而遷尸焉 秋凉而止 士不用冰 以瓦爲槃 倂以盛水耳 
  - ○周禮天官 凌人掌冰 正歲十有二月令斬冰 三其凌 春始治鑑 凡內外饔之膳羞鑑焉 凡酒漿之酒醴亦如之 祭祀共冰鑑 賓客共冰 大喪共夷槃 冰凌 冰室也 鑑 如甀 大口以盛冰 置食物酒醴于中 以禦熱氣 防失味變色也 甀 音縋 今大瓦盆屬 鄭氏曰 夷之言尸也 實冰於槃中 置於尸牀之下 所以寒尸 尸之槃曰夷槃 牀曰夷牀 移尸曰夷于堂 皆依尸而言也 
  - ○夷槃 廣八尺 長一丈二尺 

- 百乘之家 有采地者也 [采 音菜 采地 臣之食邑也] 君子 寧亡己之財 而不忍傷民之力 故寧有盜臣 而不畜聚斂之臣 此謂以下 釋獻子之言也 
  - 朱子曰 如食祿之家 又畜牛羊 却是與民爭利 便是不絜矩 所以道以義爲利者 義以方外也 
  - ○雙峯饒氏曰 此段大意在不畜聚斂之臣 見用人與理財相關 
  - ○玉溪盧氏曰 國不以利爲利 以義爲利 蓋古語 觀此謂字可見 引之以證獻子之言也 獻子嘗師子思 能知義利之分 故能知絜矩之道 
  - ○東陽許氏曰 言上之人當絜矩 不可侵下之利 雖養雞豚之小利 尙不可與民爭 而况爲君者專事聚斂以虐民乎
  - ○以利爲利 快目前之意而爲禍深 以義爲利 儉目前之用而福自遠 

長國家而務財用者 必自小人矣 (彼爲善之) 小人之使爲國家 菑害並至 雖有善者 亦無如之何矣 此謂國不以利爲利 以義爲利也 [長上聲] 

- 彼爲善之 此句上下 疑有闕文誤字 ○自 由也 言由小人導之也 此一節 深明以利爲利之害 而重[直容反]言以結之 其丁寧之意 切矣
  - 玉溪盧氏曰 長國家不務絜矩而務財用 小人導之也 務絜矩者義也 務財用者利也 君子喩義 人主用君子則能絜矩矣 小人喩利 人主用小人則不能絜矩矣 此天下治亂之分也 又曰財者天所生而民所欲 事聚斂 則失人心而干天怒 故菑害並至 菑由天降 害自人作 旣已並至 此時雖用君子亦晩矣 無救於禍矣 所謂徇人欲 則求利未得 而害已隨之者此也 國不以利爲利 以義爲利 上所引就理上說 固足明絜矩之當務 下所引就利害上說 尤足明絜矩之不容不務 言愈丁寧 遏人欲而存天理之意 愈深切矣 自生財有大道以後 凡四節前兩節自君身言 後兩節自君之用人言 進君子退小人 乃與民同好惡之大者 是又所以爲絜矩之要道也 故此章言絜矩之道 必以進君子退小人終焉 旣致嚴於君子小人之辨 復致嚴於義利理欲之辨者 乃大學反本窮源之意 卽本心存亡之幾 決天下治亂之幾 正以明德新民 皆當止於至善故也 
  - ○勿軒熊氏曰 指用人而言 又結以務財用必自小人始 而深致嚴於義利之辨 用君子則自有義中之利 用小人則利未得而害已隨之 此章前以理財用人分爲二節 後乃合而言之 其實能用人 則能理財不過一道而已 
  - ○雲峯胡氏曰 右第八節 生財大道 亦卽絜矩之道 能使天下之人皆務本 而上之人自不節用 非絜矩矣 第六節言仁人 此節言仁者 皆因絜矩而言也 絜矩爲恕之事 恕爲仁之方 好惡不能恕 安能如仁人能愛人能惡人 財用不能恕 安能如仁者以財發身 末又擧獻子之言者 用人亦當取其絜矩也 於好惡不能絜矩者 媢疾之人也 於財用不能絜矩者 聚斂之臣也 皆小人不仁之甚者也 故曰菑必逮身 曰菑害並至 皆指其不能絜矩之禍言之 爲戒深矣 義利之辨 大學之書以此終 孟子之言以此始 道學之傳有自來矣 
  - ○東陽許氏曰 言有天下者當用善人 若用惡人 至於天菑見於上 人害生於下 國勢將崩 此時雖有聖賢欲來扶持 亦不可爲 再三戒用人之詳也 
  - ○災 如日食星變 水旱蝗疫皆是 害 如民心怨叛 寇賊姦宄兵戈變亂皆是 

- 右傳之十章 釋治國平天下

- 此章之義 務在與民同好惡而不專其利 皆推廣絜矩之意也 能如是 則親賢樂利 各得其所 而天下平矣
  - 朱子曰 絜矩章專言財用 繼言用人 蓋人主不能絜矩者 皆由利心之起 故徇己欲而不知有人 此所以專言財用也 人才用舍 最係人心向背 若能以公滅私 好惡從衆 則用舍當於人心矣 此所以繼言用人也 
  - ○陳氏曰 此章之義甚博 大意則在於絜矩 其所以說絜矩之道 在於分義利別好惡 其所惡者利 所好者義 須是能公好惡別義利如此 則天下均平 而無一夫不遂其所矣 
  - ○此章反覆援引出入經傳者幾千言 意若不一 然求其緖 卒不過好惡義利之兩端 又從而要其歸 則亦不出於絜矩之道而已 絜矩之道 以己知彼 以彼反己 而好惡義利之理明矣 
  - ○雙峯饒氏曰 大學一書 多說好惡 誠意章說如好好色 惡惡臭 齊家章說好知其惡 惡知其美 所令反其所好 平天下章說民之所好好之 所惡惡之 與好人所惡 惡人所好 畢竟天下道理 不過善惡兩端 初言格物致知時 便要分別此二件分明 自誠意章以後 只是好其所當好 惡其所當惡而已 又曰 此章大要 不過理財用人二事 自先愼乎德以下 是說理財 自秦誓以下 是說用人 自生財有大道以下 又說理財 二事反覆言之 然所用者君子 則君子之心公 必能均其利於人 所用者小人 則小人之心私 必至專其利於己 所以末後又說長國家而務財用 必自小人矣 如此則理財用人 又只是一事 
  - ○玉溪盧氏曰 絜矩 所以明明德於天下 親賢樂利 各得其所而天下平 則明德明於天下 而無不止於至善矣 
  - ○東陽許氏曰 此章大意 治天下在乎絜矩 而絜矩於用人取財處爲要 然得失之幾 全在忠信驕泰上 發於心者忠 接於物者信 則事皆務實 好善惡惡 皆得其正 而能盡絜矩之道 存於心者矜驕 行之以侈肆 必不能絜矩 則遠正人 而讒諂聚斂之人進矣 故忠信驕泰 治亂之原也 

- 凡傳十章 前四章 統論綱領旨趣[音娶] 後六章 細論條目工夫 其第五章 乃明善之要 [格物致知 爲明善之要法] 第六章 乃誠身之本 [誠正脩 皆所以誠身 而誠意爲之本始] 在初學 尤爲當務之急 讀者 不可以其近而忽之也 
  - 節齊蔡氏曰 明善之要 誠身之本 朱子於篇末尤懇切爲學者言之 何耶 蓋道之浩浩 何處下手 學者用工夫之至要者 不過明善誠身而已 明善卽致知也 誠身卽力行也 始而致知 所以明萬理於心 而使之無所疑 終而力行 所以復萬善於己 而使之無不備 知不致則眞是眞非莫辨 而後何所從適 行不力 則雖精義入神 亦徒爲空言 此大學第五章之明善 第六章之誠身 所以爲學者用功之至切至要 
  - ○玉溪盧氏曰 十章之傳 綱目相維 讀者須卽綱領而考其條目 卽條目而貫諸綱領 使一書之義 了然於胸中 庶幾有受用處 第五章明善之要 是明明德之端 第六章誠身之本 是明明德之實 明善誠身之旨 大學中庸所以相表裏者在此 曾子子思所以授受者亦在此 故朱子揭此以示學者 急先之當務云
  - ○雲峯胡氏曰 明善誠身 中庸言之 孟子又言之 其說元自大學致知誠意來 章句之末 擧此二者 以見曾思孟三子之相授受焉 



