---
sidebar_position: 2
---

# 黨議通略

### 自序

## 宣祖朝 [附光海朝]

## 景宗朝 

景廟卽位 太學生尹志述 請[+以:광]禧嬪處分載於先王行狀曰 辛巳之變 暗密難測 我先王明燭幾微 夬施典章 使宮闈肅而輿憤洩 求之簡冊 所罕見也 又言當並載斯文處分 命志述遠配

領相金昌集·臺諌金橰·鄭宅河等 交章救之 以爲士氣不可摧折 郷儒趙重遇 疏請禧嬪崇報 下獄杖死 人心益不平

方是時 仁元后在東朝 慶恩府院君金柱臣 本少論 而意嘗嚮老論 上國舅咸原府院君魚有龜 本老論而老論不與共事 自分黨以來 宦官宮妾 皆有西南老少之目 迭相爲援

上病愈痼 大小祭奠 多不能行 臨朝常淵黙 章奏多委滞 老論旣内懐不自安 而又恐少論南人 因内逕而圖己也 故謀益急 左相李頤命 請冊封 以銀貨六萬自隨 人皆怪之

承旨李眞儉疏曰 今人心陷溺 世道波蕩 承機旁伺者 敢擧不敢議之事 欲售慫惥嘗試之計 窃權閃弄者 追提不忍聞之言 敢肆操切迫脅之習 重遇托恩以悖義 志述假義以絶恩 此皆殿下之罪人 而國人之所共惡也 重遇旣死 固無可論 若伸救志述 有若敢言 立節之事 編配薄罰 終至反汗而後已 徒知志述 不知君父 此何義理 丁酉獨對 已非人臣光明之擧 而今玆大臣之赴京也 請封自是常典 不費一錢 可以順成 六萬餘銀貨 用之何處 頤命還准納銀貨 疏卞以備不虞而已

及淸勅至有朝鮮王妻子姪均諭之語 時上以世子權襲 所謂王子侄者 指先王子侄也 勅使問王子幾人 金昌集以延礽君爵號 及延礽夫人姓貫 書示之 勅使又欲見延礽君

時右相趙泰耈 新卜未起 上疏曰 上國吊列國之君 而幷及弟侄之爲倍臣者 古無是焉 上國行之爲失禮 陪臣受之爲冒嫌 今日王子諸宗 豈敢安於此哉 且皇旨止稱均諭 宗戚多少 某出某娶 旣非皇旨 則何爲公然書示哉

昌集疏卞勅使強請書示 不得不從 持平李廷熽 疏劾泰耈 以危險之語惎間骨肉 泰耈引不出 湖儒李夢黄 持斧伏闕疏論尹志述之罪 且言獨對大臣 偸去六萬之銀 起承宣之訝惑 當國首相 書給一張之紙 致右揆之驚慮 命夢寅邊竄 幷竄李眞儉

數月李廷熽 以正言疏請建儲曰 殿下春秋鼎盛 尙無繼嗣 國勢岌嶪 人心渙散 亟宣念國家之大本 定社稷之大策 批下廟堂 於是 領相金昌集 左相李健命 判府事超泰采 戶判閔鎭遠 兵判李晩成 刑判李宜顯 工判李觀命 判尹李弘述 大憲洪啟迪 大諫洪錫輔 承旨趙榮福 校理申昉等 入對稟旨 上無可否

