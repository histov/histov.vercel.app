---
sidebar_position: 1
---

# 擇里志

## 사민총론

## 팔도총론

## 복거총론

### 지리

### 생리

### 인심

何以論人心 孔子曰 里仁爲美 擇不處仁 焉得智 昔孟母三遷 欲敎子也 擇非其俗 則不但於身有害 於子孫 必有熏染詿誤之患 卜居 不可不視其地之謠俗矣 

我國八道中 平安道人心 醇厚爲上 次則慶尙道風俗 質實 咸鏡道 地接胡境 民皆勁悍 黃海道則山水險阻 故民多獰暴 江原道則峽氓多蠢 全羅道則專尙狡險 易動以非 京畿都城外野邑 則民物凋弊 忠淸道則專趨勢利 此是八域人心之大略也 然此從細民而論 至於士大夫風俗 則又不然 

蓋我國官制 異於上世 雖置三公六卿 董率諸司 然歸重臺閣 設風聞避嫌處置之規 專以議論爲政 凡內外除拜 不於三公而專屬吏曹 又慮吏曹權重 至於三司差擬 不歸之判書 而專任郞官 故吏曹正佐郞 又主臺閣之權 三公六卿 官雖高大 少有不厭事 銓郞 輒使三司諸臣 論之 朝廷風俗 崇廉恥 重名節 故一遭彈駁 不得不去職 是以銓郞之權 直與三公等埒

此所以大小相維 上下相制 三百年無大權奸 而無尾大難掉之患 此祖宗朝懲麗朝君弱臣强之弊 默寓防禁之微機也 是故必以三司中有名德者 極選爲之 而又令自薦其代 不屬官長 所以重事權而一付公議也 是以凡有陞品 必先銓郞 以次陞補 而後及於他司 一經銓郞 苟無大故 又可以平步上公卿 故名與利俱附 而年少新進 無不希覬 行之已久 先後通塞之間 不能無爭端 

宣廟朝 金孝元有盛名當薦 吏曹參議沈義謙卽戚里也 枳孝元不許 孝元以名家子有學行文章 又喜推賢讓能 大得少年士類之心 於是士類譁然指義謙爲防賢弄權而攻之 義謙 雖戚里 曾有退權奸扶植士類之功 年老位高者 多擁護之 於是先輩與後輩岐貳 由微至著 

癸未甲申間 東西名號 始分 以孝元家在東 故謂之東人 義謙家在西 故謂之西人 東人推金孝元柳成龍金宇顒李山海鄭芝衍鄭惟吉許篈李潑等 西人推沈義謙朴淳鄭澈尹斗壽尹根憲具思孟等 此乃朋黨之始 

先是 李相浚慶 臨終遺表 言搢紳中將有朋黨之漸 玉堂李珥疏斥以爲離間君臣 至詆以人之將死 其言也惡 至是患其言之不驗 力主調停 居間兩解之 然國家屢經士禍 而皆由戚里 故士類積憎戚里 而義謙適當其機牙 衆怒朋興 時仁順王大妃上賓 而宣廟以宗支入承大統 義謙於是固絶內援 而東人執虛名 攻之太過 凡右沈者 擧謂之非士類 新進之士 又浮慕名美 而東人甚衆 

珥雖本主調停 至是見士類議論轉激 及爲大司憲 至劾義謙 珥固非西人也 其爲兵判也 一日詣玉堂洪迪家 誦迪落花高下不齊飛之句 稱讚以爲唐調 時名士大會 迪曰 吾輩會議者 劾公事也 珥曰 旣有公議 吾不可在此 遂起去 許篈疏上 上怒竄之 大司諫宋應漑又劾珥  上又竄之 都承旨朴謹元率同僚覆逆 上又竄之 是爲三竄 然篈所論 多是捃摭而無其實 於是右珥者多於右沈 而西人至是亦衆 

珥以儒有盛名 亦不以西人自名 而三竄輕易下手 遂令朝局一渙而不可復收 三竄於是乎不得辭其責矣 

未幾珥卒 而有己丑鄭汝立之獄 上使鄭澈委官治獄 凡東人之平日峻激者 不死則竄 朝廷爲之一空 自己丑至辛卯 鞫獄不罷 連延甚廣 

時李山海爲領相 澈爲左相 山海疑澈欲借獄而傾己 爲蜚語流傳 方澈在禁府按獄也 上下備忘記逐之 於是兩司臺諫合啓論澈 至遠竄江界 兩司又欲加律 山海以爲不可而止 澈旣竄 山海收召東人之爲澈所斥逐者 塡補朝廷 又斥逐附澈之西人 是爲辛卯一進一退之局 自是東人專局 

至壬辰 宣廟播遷 至開城府少駐 有一宗室上疏請治金公諒交通亂政之罪 又論李山海誤國之罪 請竄之 上只命竄山海 山海於是罷領相 流平海 

上御南門樓 有上書請召還鄭澈者 上赦澈 使赴行在 上至義州 下一詩於政院曰 痛哭關山月 傷心鴨水風 朝臣今日後 寧復各西東 及回鑾後 倭屯南海上不去 朝廷外備倭賊 內接天將 而事役多端 東西合仕于朝 不暇攻擊 

及戊戌平秀吉死 倭兵始撤歸 時山海赦還在京 爲原任大臣 而山海子慶全已登科 及選玉堂也 慶全有文名 且大臣子當銓薦 蓋朝廷舊例 選玉堂時 吏曹郞官於被選中擇第一流 自薦其代 謂之吏曹弘文錄 

嶺南人鄭經世以銓郞欲枳李慶全 揚言以爲慶全自儒生時多浮謗 不可引入銓地 山海及附山海者 咸大怒 時李德馨在相府 使人請李埈謂 子可語景任 若塞李慶全銓薦 則必大生風波 此非鎭靖朝廷之道 吾非爲私也 埈與經世同鄕 而慶全於德馨妻弟也 故及之 經世不聽而已

南以恭以臺諫慘劾首相柳成龍 蓋經世本柳相弟子 山海疑經世受柳相指嗾 使以恭言之 而非其罪 於是右成龍者 如李元翼李德馨李晬光尹承勳韓浚謙 皆名南人 以成龍嶺南人也 右山海者 如柳永慶奇自獻朴承宗柳夢寅朴弘耉洪汝諄任國老李爾瞻 皆名北人 以山海在京也 東人雖分爲南北 而南人絶少矣 

宣廟末年 北人當國凡十年 光海卽位 西人與南人俱失勢 未久 北人又分大小 主張廢母論者爲大北 岐貳者爲小北 大北以李爾瞻爲首 而許筠韓纘男李𢜫白大珩等輔之 小北以南以恭爲首 而奇自獻朴承宗柳希奮金藎國等 官雖高於南以恭 而以攻斥廢母論爲小北輔之 

李慶全初與爾瞻善 後見爾瞻爲衆所惡 恐禍及 癸丑間 使其子進士阜上疏 請斬爾瞻 方爾瞻與慶全對棋也 小報至 有進士李阜請斬爾瞻之疏 爾瞻驚曰 令公之子欲殺我矣 慶全曰 寧有是理 此必有同名者矣 爾瞻信之 卒局而起 後知其見欺而絶之 慶全於是遂爲小北 

癸亥 仁廟率西人金瑬李貴洪瑞鳳張維崔嗚吉李曙具仁垕等反正 盡戮大北 於是西人執命而通用南人小北 然自後小北不能自立 或爲南人 或爲西人 而以小北名者至少 而不可復振矣 仁廟以反正功臣多驕恣 欲抑强扶弱 凡南人臺諫攻斥西人 則必右南人 金瑬知上意不可回 恐失勢 陰下令自中曰 吏曹參判以下皆許南人 而吏曹判書以上及政府 則不可許南人 故堂下淸宦 自翰林吏郎 上至吏議吏參 與西人同仕 至亞卿 則永不許陞資 或陞資 亦不許吏判 惟李聖求乘丙子亂 得至相府 

孝廟初 欲除金自點 特獎用宋時烈宋浚吉 旣誅自點 擢兩宋至大官 顯廟末年 南人許穆尹鑴尹善道 以誤己亥邦禮攻斥兩宋 顯廟用其言釐正 時南人許積爲相 仍受顧命 肅廟初 積當國 先是大妃父淸風府院君金佑明 葬其父 用隧道 宋時烈大斥之 佑明又以閔愼代父居喪事斥宋 兩間遂爲大隙 至是佑明侄錫冑與積合 引入南人 以誤禮攻宋時烈 至竄謫 西南自此始啓爭端 而錫冑以玉堂一年內超至兵判 

及庚申 積庶子堅素驕恣 爲及第 常恨不得淸顯 意希非望 校通宗室楨柟兄弟 又漸與錫冑有隙 錫冑疑之 密令私人鄭元老伺察堅動靜 知其與楨柟往來而有妖言 欲圖之 時上賜許積几杖錫宴 宣醞賜樂 命百官赴席以寵之 錫冑以是日不赴宴直詣闕 以鄭元老之言奏達 上卽命設鞫廳 拿堅與元老質 堅遂復 卽轘裂之 獄仍大起 殺楨柟及許積尹鑴吳挺昌 延及柳赫然李元禎趙䃏李德周 俱宰相也 於是南人退而西人復進 

壬戌 又起許璽獄 人言沸勝 西人中老少又分 老論以金錫冑金萬基爲首 宋時烈金壽恒金壽興閔維重閔鼎重右之 少論以趙持謙爲首 韓泰東吳道一南九萬尹趾完朴泰輔崔錫鼎和之 老論欲盡殺南人 而少論立異 此其所以分也 康申後十年 南人閔黯閔宗道輩得志 伸康申冤死人 惟堅楨柟不原 又殺宋時烈金壽恒李師命金益勳 又六年 西人復得志 殺閔黯李義徵 自是老少俱當國互爭於朝廷者數十年 

肅廟末年 專任老論而少論斥退 景廟辛丑 趙泰耇崔錫恒用事 竄逐老論 壬寅獄起 殺老論相李頤命金昌集李健命趙泰采 

今上初 進用老論而少論斥退 丁未 少論復進 而戊申變出 金一鏡朴弼夢先後以逆誅 而李師尙李眞儒尹聖時徐宗厦李明誼亦以黨與死 於是少論相趙文命老論相洪致中首唱蕩平之論 合用老少南北四色矣今上康申 筵臣以爲朋黨之分肇自銓郞 請罷其權 以消弭偏論 上信而許之 命罷銓郞自代與主張三司通塞之規 於是銓郞下同該司郞官 三百年規例始罷矣 

昔在宣廟朝 人才林立 新進無不修名養望 以希銓通 有一名官於衆會中呼童加馬豆 有一名官於衆會中手驅庭租之鳥 諸名士咸鄙之 遂枳銓通 此二事任眞坦率者 固或有之 不足爲人品之高下 而遂見擯於儕輩 此可發一笑 然一時遴選之嚴與士類修飾砥礪之風習 可以想見 此乃 祖宗朝以淸名好爵皷舞一世之器械也 

是以仁廟朝亦有銓爭 亦有請罷銓權者 上問大臣 大臣以爲祖宗朝故事不可輕改而止 蓋其時大臣知本朝重銓郞之權者 欲防大臣爲非 故避嫌而不當 至是罷之 則新進之士 無統領 故各自爲心 無限閾 故皆思躐等 無希名之心 故又專趨於利 重外輕內 皆欲爲監司守令 放倒廉節 無復顧忌 

且朝廷行蕩平久 四色合仕 窠狹人稠 固多奔競 而又罷銓權以益之 於是躁貪大作 縉神風俗一壞而不可復收矣 朝廷大權一歸於相府矣 

京城則四色合聚 俗睢盱不均 而外方則捨西北三道 四色分處於東南五道之間 而惟慶尙道皆宗禮安李滉之學 柳成龍爲滉門人 南人之名由成龍起 故擧一道士大夫皆爲南人 議論歸一 他道則四色邑邑錯居矣 

先是李珥門人金長生退居連山 敎授後進 懷德宋浚吉宋時烈 尼山尹宣擧兄弟往學焉 宣擧子拯又學於時烈 已而有隙 康申後 時烈歸老論 拯入少論 久之 尼懷門人互相攻擊如水火 故連懷近處皆金宋兩家之門生子孫也 其中惟尼山一邑皆少論 以三尹故也 

江原京畿臨江亭屋多南人故家 而全羅則國朝中葉以後鮮大官 不能培植 人物固少 士大夫只隨京城親知 而爲之區別 故舊多南北人 今多老少論 號爲道內大族者 不過十餘家 而多囿於富厚 少顯達者 奇大升李恒以外 無先生長者可以彈壓訓迪者 故人心尤澆薄 不及於上道矣  

大凡士大夫所在處 人心無不乖敗 植朋黨以收遊客 張權利以侵小民 旣不能檢飭 又惡人議己 皆喜獨覇一方 或不能同處一鄕 則里閈之間訾毁叵測 

自辛壬以來 朝廷之上 老少南三色仇怨日深 互以逆名加之 而風聲所及 下至鄕曲 作一戰場 不但婚娶不通 至勢不相容異色 與他色親 則謂之失節 亦謂之投降 互相排擯 以至遊士賤隸 一名某家之臣 則雖欲更事他族 亦不見納 

士大夫賢愚高下之品 獨行於自中一色 而不行於他色 此色中人爲彼色所斥 則此色尤尊貴之 彼色亦然 雖有彌天之罪 一爲他色所攻 則毋論是非曲直 羣起而扶之 反作無過之人 雖有篤行隱德 非同色也 則必先尋其不是處 

蓋黨色初起甚微 因子孫守其祖先之論 二百年來 遂爲牢不可破之黨 老少則自西人分裂者 纔四十餘年 故或有兄弟叔姪間分爲老少者 名色一分 則心腸楚越 與同色相議者 至親間不相及 至是則無有天常倫敍矣 

挽近以來 則四色咸進 惟取官爵 將舊來各守之義理 一幷弁髦 如斯文是非 國家忠逆 摠歸之前塵 盛氣血鬪之習 雖比前少減 於舊俗中 添委靡頽惰軟熟柔滑之新病 其心固自別 而外以宣於口 則皆似泯然一色 每公座稠會 語到朝廷間事 不欲露圭角 而難於對答 則輒以詼笑彌縫磨滅之 故衣冠萃集 惟聞滿堂閧笑 及見於政令事爲之間 則惟圖利己 而實鮮有憂國奉公之人 視官爵甚輕 視公府如傳舍 宰相以中庸爲賢 三司以不言爲高 外官則以淸儉爲癡 而末乃駸駸然至無可奈何之域矣 

大抵自開闢以來 天地間萬國中人心之乖敗陷溺 直失其常性者 莫如今世朋黨之患 遵是而無改 則其將爲何如世界乎 一隔彈丸之國雖蕞爾 生靈則百萬 將盡失心性 無以救之 其亦可哀也已 是以將欲居鄕 則毋論人心之好不好 雖燥濕異宜 此其勢不得不且尋同色多處 方可有過從談讌之樂 亦可修文學硏磨之業 然猶不若擇無士大夫處 杜門息交 獨善其身 則雖爲農爲工爲賈 樂在其中矣 如此則人心之好不好 又非可論矣

### 산수

## 총론

