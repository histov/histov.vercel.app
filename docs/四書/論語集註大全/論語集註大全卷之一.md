---
sidebar_position: 2
toc_max_heading_level: 4
---

## 論語集註大全卷之一

### 學而第一

- ○此爲書之首篇 故所記多務本之意 乃入道之門積德之基 學者之先務也 凡十六章

#### 1장

子曰 學而時習之 不亦說乎 [說悅同]

* ○學之爲言 效也 人性皆善 而覺有先後 後覺者 必效先覺之所爲 乃可以明善而復其初也

* 習 鳥數[音朔下同]飛也 學之不已 如鳥數飛也

* 說 喜意也 旣學而又時時習之 則所學者 熟而中心喜說  其進 自不能已矣

* 程子曰 習 重[平聲]習也 [雙峯饒氏曰 習字 訓重 故重險 謂之習坎] 時復[扶又反]思繹 浹洽於中則說也

* 又曰 學者 將以行之也 時習之則所學者 在我 故說
* 謝氏[名良佐 字顯道 上蔡人]曰 時習者 無時而不習 坐如尸 坐時習也 立如齊[莊皆反]立時習也

有朋 自遠方來 不亦樂乎 [樂音洛]

* ○朋 同類也 自遠方來則近者可知 程子曰 以善及人而信從者衆 故可樂

* 又曰 說在心 樂主發散在外

人不知而不慍 不亦君子乎 [慍紆問反]

* ○慍 含怒意 君子 成德之名 尹氏[名焞 字彦明 河南人]曰 學在己 知不知在人 何慍之有

* 程子曰 雖樂於及人 不見是而無悶 乃所謂君子

* 愚謂及人而樂者 順而易[去聲] 不知而不慍者 逆而難 故惟成德者能之

* 然德之所以成 亦由學之正習之熟說之深而不已焉耳

* ○程子曰 樂由說而後得 非樂 不足以語君子

#### 2장

有子曰 其爲人也 孝弟 而好犯上者 鮮矣 不好犯上 而好作亂者 未之有也 [弟好皆去聲 鮮上聲 下同]

* ○有子 孔子弟子 名若[魯人] 善事父母爲孝 善事兄長[上聲]爲弟

* 犯上 謂干犯在上之人

* 鮮 少也 作亂則爲悖[音佩]逆爭鬪之事矣 此言人能孝弟 則其心和順 少好犯上 必不好作亂也

君子 務本 本立而道生 孝弟也者 其爲仁之本與 [與平聲]

* ○務 專力也

* 本 猶根也 仁者 愛之理心之德也 爲仁 猶曰行仁 與者 疑辭 謙退不敢質言也

* 言君子凡事 專用力於根本 根本旣立 則其道自生

* 若上文所謂孝弟 乃是爲仁之本 學者務此 則仁道ㅣ 自此而生也

* ○程子曰 孝弟 順德也 故 不好犯上  豈復[扶又反]有逆理亂常之事

* 德有本 本立則其道充大 孝弟行於家而後 仁愛 及於物 所謂親親而仁民也 故爲仁 以孝弟爲本

* 論性則以仁爲孝弟之本 或問孝弟爲仁之本 此是由孝弟 可以至仁否 曰非也

* 謂行仁 自孝弟始 孝弟 是仁之一事 謂之行仁之本 則可 謂是仁之本則不可 蓋仁 是性也 孝弟 是用也 性中 只有箇仁義禮智四者而已 曷嘗有孝弟來 然仁主於愛 愛莫大於愛親 故曰孝弟也者 其爲仁之本與

#### 3장

子曰 巧言令色 鮮矣仁

* ○巧 好 令 善也 好其言 善其色 致飾於外 務以悅人 則人欲 肆而本心之德 亡矣

* 聖人 辭不迫切 專言鮮 則絶無 可知 學者 所當深戒也

* ○程子曰 知巧言令色之非仁 則知仁矣

#### 4장

曾子曰 吾日三省吾身 爲人謀而不忠乎 與朋友交而不信乎 傳不習乎 [省悉井反 爲去聲 傳平聲]

* ○曾子 孔子弟子 名參 字子輿[南武城人]盡己之謂忠 以實之謂信

* 傳 謂受之於師 習 謂熟之於己 曾子 以此三者 日省其身

* 有則改之 無則加勉

* 其自治誠切 如此 可謂得爲學之本矣 而三者之序 則又以忠信爲傳習之本也

* ○尹氏曰 曾子 守約 故動必求諸身

* 謝氏曰 諸子之學 皆出於聖人 其後愈遠而愈失其眞

* 獨曾子之學 專用心於內 故傳之無弊 觀於子思孟子 可見矣 惜乎 其嘉言善行[去聲] 不盡傳於世也 其幸存而未泯[彌盡反 盡也]者 學者 其可不盡心乎

#### 5장

子曰 道千乘之國 敬事而信 節用而愛人 使民以時 [道乘皆去聲]

* ○道 治也

* 千乘 諸侯之國 其地 可出兵車千乘者也

* 敬者 主一無適之謂

* 敬事而信者 敬其事而信於民也

* 時 謂農隙[乞逆反]之時 言治國之要 在此五者 亦務本之意也

* ○程子曰 此言 至淺

* 然當時諸侯 果能此

* 亦足以治其國矣 聖人 言雖至近 上下皆通 此三言者 若推其極 堯舜之治[去聲] 亦不過此 若常人之言 近則淺近而已矣 楊氏[名時 字中立 號龜山 延平人 程門高弟]曰 上不敬則下慢 不信則下疑 下慢而疑 事不立矣 敬事而信 以身先之也 易曰 節以制度 不傷財 不害民[節卦彖傳文] 蓋侈用則傷財 傷財 必至於害民 故愛民 必先於節用 然使之不以其時 則力本者 不獲自盡 [新安陳氏曰 力本謂農事]

* 雖有愛人之心 而人不被其澤矣 然此特論其所存而已 未及爲政也 苟無是心 則雖有政 不行焉

* 胡氏[名寅 字明仲 號致堂 建安人]曰 凡此數者 又皆以敬爲主

* 愚는 謂 五者 反復[芳服反 亦作覆]相因 各有次第 讀者 宜細推之

#### 6장

子曰 弟子 入則孝 出則弟 謹而信 汎愛衆 而親仁 行有餘力 則以學文 [弟子之弟 上聲 則弟之弟 去聲]

* ○謹者 行[去聲下德行同]之有常也  信者 言之有實也

* 汎 廣也 衆 謂衆人

* 親 近也 仁 謂仁者

* 餘力 猶言暇日以用也 文 謂詩書六藝之文

* ○程子曰 爲弟子之職 力有餘則學文 不修其職而先文  非爲[去聲]己之學也 尹氏曰 德行 本也 文藝 末也 窮其本末 知所先後 可以入德矣 洪氏[名興祖 字慶善 丹陽人]曰 未有餘力而學文 則文滅其質 有餘力而不學文 則質勝而野 愚謂力行而不學文 則無以考聖賢之成法 識事理之當然 而所行 或出於私意 非但失之於野而已

#### 7장

子夏曰 賢賢 易色 事父母 能竭其力 事君 能致其身 與朋友交 言而有信 雖曰未學 吾必謂之學矣