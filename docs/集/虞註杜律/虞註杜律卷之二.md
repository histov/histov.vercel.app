---
sidebar_position: 3
toc_max_heading_level: 4
---

## 虞註杜律卷之二

虞文靖公 集伯生集註

### 節序

#### 立春 **[+[**在雲安作]:언해]



### 酬寄

#### 奉酬嚴公寄題野亭之作

拾遺曾奏數行書 懶性從來水竹居

奉引濫騎沙苑馬 幽棲眞釣錦江魚

謝安不倦登臨費 阮籍焉知禮法疎

枉沐旌麾出城府 草茅無逕欲敎鋤 

* 苑馬 唐於沙苑 置坊 監養馬 成都 號錦里錦江錦水錦城錦官城 故公詩用之 不一也 錦江 因濯錦鮮明 故得名 晉謝安 字安石 隱會稽 與王逸少許詢支遁遊 放情丘壑 有東山 山半 有薔薇洞 卽安石遊處也 晉阮籍 性疎懶 禮法之士 疾之如讎焉 小學 言其負才放誕 居喪無禮

* 〇此詩 公自述其野亭之居 以答嚴公也 言向者拜拾遺之時 亦曾奏書以論時政 然其本性 但喜幽居也 故又言彼時 乘官馬 以充供奉 實爲冒濫 今日幽棲之地 釣錦江之魚 乃其眞情也 第三聯 以謝安比嚴公 以阮籍自比 言嚴公喜出登臨 則公所以逢迎之禮 豈謂其疎略哉 若果然枉駕 出城而來 則我當除道以相待矣

#### 酬郭十五判官受

才微歲晩尙虛名 臥病江湖春復生

藥裹關心詩總廢 花枝照眼句還成

只同燕石能星隕 自得隋珠覺夜明

喬口橘州[州>洲:異本]風浪促 繫帆何惜片時程

- 燕石 荀子曰 宋之愚人 得燕石於梧臺之側 藏之 以爲大寶 周客 聞而觀焉 主人 齋七日 端冕元服 以發寶匱 客見之 俛而揜口 笑曰 此는 燕石也 與瓦甓等 主人 大怒 藏之愈固 星隕 左傳僖公十八年春 隕石于宋 五星隕化爲石也 又星隕如雨 隋珠 淮南子 隋侯之珠註 漢隋侯 見大蛇傷斷 以藥傅而塗之 後 蛇 於夜中 含大珠以報之 因曰隋侯之珠 蓋明月珠也 搜神記 隋珠 經寸 夜有光明 橘州 在湖南長沙郡之喬口

- 〇此詩는 因在長沙郭判官慕[慕>幕:異本]公 時爲之寄詩 相問 故酬之也 言我才弱而年老 但有虛名而已 又况臥病經春 豈有好懷 惟其病也 故留心於藥餌而廢詩篇 但因春來花開 偶然有作爾 然其作也 與宋人所寶之燕石 相同 能爲隕星之光 隨手而滅 若判官之詩 則如隋侯明月之珠 自我得之 覺其夜生明也 公居喬口 郭在橘州 相去甚近 故末又囑其掛帆一來 以面論詩法也



#### 和裴迪登蜀州東亭送客 逢早梅相憶見寄

東閣官梅動詩興 還如何遜在楊州

此時對雪遙相憶 送客逢春可自由

幸不折來傷歲暮 若爲看去亂鄕愁

江邊一樹垂垂發 朝夕催人自白頭

- 東閣 在蜀郡 卽崇慶府 何遜 字仲言 梁天監中 作楊州法曹 廨舍有梅花一株 遜吟詠其下 後居洛思梅 因請再任 及抵楊州 梅花 方盛開 對花彷徨終日 與陰鏗 俱以能詩 名號陰何體

- 〇此詩 起聯 用何遜事 比裴迪 言遜在楊州 見東閣官梅而動興 今迪登東亭逢梅花而賦詩寄我 亦如遜之風度也 遂言此時 但對雪 亦未免遙相思憶 况於送客之際 東亭別懷 又逢梅花 則相憶之情 豈可遏乎 宜其賦詩來寄也 然幸爾只寄詩而不寄梅 若折花來 則傷我歲暮之懷矣 折來且傷歲暮 如何可去 蜀州同看 必起思歸之愁也 我今在江邊 自對一梅 雪中花發 垂垂然 使人觀之 白髮日夜生矣 况又至蜀州而觀之乎 意裴詩中 必有惜不與公同看東亭之梅 故公之和意爲此言也

### 送別

#### 季夏送鄕弟韶陪黃門從叔朝謁

令弟尙爲滄水使 名家莫出杜陵人

比來相國兼安蜀 歸赴朝廷已入秦

捨舟策馬論兵地 拖玉腰金報主身

莫度淸秋吟蟋蟀 早聞黃閣畫麒麟

- 〇鄕弟 故鄕同姓之弟 非親族弟也 起聯 美杜韶 次聯 美杜鴻漸 第三聯 言韶爲從叔所親愛 捨舟出陸 策馬隨行 皆是論兵之地 則在舟中與解鞍之時 其論可知矣 而黃門之鳴玉佩橫金帶者 乃報主之身 其貴重如此 豈易得而近之哉 末聯 因韶以勉黃門 言今別時 猶是季夏 途中莫遲回度秋 空吟蟋蟀 如潘黃門而已 須早歸朝 策勳以宰相而興功臣之畫圖 此乃我之所願聞也
