---
sidebar_position: 5
showLastUpdateTime: True  
---

# 八大家文十選(4)

## 八大家蘇老泉文十選卷之四

### 1. 上韓樞密書

老泉 厭當時兵政之過弱 故勸韓魏公以誅戮 而其行文 似西漢 疎宕雄辨 可觀

### 2. 上田樞密書

### 3. 上歐陽內翰書

### 4. 諫論 下

### 5. 管仲論

### 6. 審敵論

* 揣料匈奴脇制中國之狀 極 盡事理 非當時熟覩而經算者 安能道此

中國內也 四夷外也 憂在內者本 憂在外者末也 夫天下無內憂 必有外懼 本旣固矣 盍釋其末以息肩乎 曰 未也 古者 夷狄憂在外 今者 夷狄憂在內 釋其末 可也 而愚不識方今夷狄之憂 爲末也 古者 夷狄之勢 大弱則臣 小弱則遁 大盛則侵 小盛則掠 吾兵良而[以:이본]食足 將賢而士勇 則患不在中原 如是 而曰外憂 可也 今之蠻夷 姑無望其臣與遁 求其志止於侵掠 而不可得也 北胡驕恣 爲日久矣 歲邀金繒 以數十萬計 昔者 幸吾有西羌之變 出不遜語以撼中國 天子 不忍使邊民重困於鋒鏑 是以虜日益驕而賄日益增 迨今凡數十百萬 而猶慊然未滿其欲 視中國如外府 然則其勢 又何止數百萬也 夫賄益多則賦斂 不得不重 賦斂重則民不得不殘 故雖名爲息民 而其實 愛其死而殘其生也 名爲外憂 而其實 憂在內也 外憂之不去 聖人猶且恥之 內憂而不爲之計 愚不知天下之所以久安而無變也

古者 匈奴之彊[强] 不過冒頓 當暴秦刻剝 劉項戰奪之後 中國溘然矣 以今度之 彼宜遂入踐中原 如決大河潰蟻壤 然卒不能越其疆以有吾尺寸之地 何則 中原之彊[强] 固皆百倍於匈奴 雖積衰新造 而猶足以制之也 五代之際 中原無君 晉瑭 苟一時之利 以子行事匈奴 割幽燕之地 以資其强大 孺子繼立 大臣外叛 匈奴掃境來寇 兵不血刃 而京師不守 天下被其禍 匈奴 自是始有輕中原之心 以爲可得而取矣 及吾宋景德中 大擧來寇 章聖皇帝 一戰而却之 遂與之盟以和 夫人之情 勝則狃 狃則敗 敗則懲 懲則勝 匈奴 狃石晉之勝 而有景德之敗 懲景德之敗 而愚未知其所勝 甚可懼也

雖然 數十年之間 能以無大變者 何也 匈奴之謀 必曰 我百戰而勝人 人雖屈 而我亦勞 馳一介入中國 以形凌之 以勢邀之 歲得金錢 數十百萬 如此數十歲 我益數百千萬 而中國 損數百千萬 吾日以富 中國日以貧然後 足以有爲也 天生北狄 謂之犬戎 投骨於地 狺然而爭者 犬之常也 今則不然  邊境之上 豈無可乘之釁 使之來寇 大足以奪一郡 小亦足以殺掠數千人 而彼不以動其心者 此其志非小也 將以蓄其銳 而伺吾隙以伸其所大欲 故不忍以小利而敗其遠謀 古人有言 曰 爲虺弗摧 爲蛇奈何 匈奴之勢 日長炎炎 今也 柔而養之 以冀其卒無大變 其亦惑矣 且今中國之所以竭生民之力 以奉其所欲 而猶恐恐焉 懼一物之不稱其意者 非謂中國之力 不足以支其怒也 然以愚度之 當今中國 雖萬無有如石晉可乘之勢者 匈奴之力 雖足以犯邊 然今十數年間 吾可以必無犯邊之憂 何也 非畏吾也 其志不止犯邊也 其志不止犯邊 而力又未足以成其所欲爲 則其心 惟恐吾之一旦絶其好 以失吾之厚賂也 然而 驕傲 不肯少屈者 何也 其意曰 邀之而後 固也 鷙鳥將擊 必匿其形 昔者 冒頓 欲以攻漢 漢使至 輒匿其壯士健馬 故兵法曰 辭卑者 進也 辭彊者 退也 今匈奴之君臣 莫不張形勢以夸我 此其志不欲戰 明矣 闔閭之入楚也 因唐蔡 句踐之入吳也 因齊晉 匈奴 誠欲與吾戰耶 曩者 陝西 有元昊之叛 河朔有王則之變 嶺南有智高之亂 此亦可乘之勢矣 然終以不動 則其志之不欲戰又明矣 吁 彼不欲戰 而我遂不與戰 則彼旣得其志矣 兵法曰 用其所欲 行其所能 廢其所不能 於敵反是 今無乃與此異乎

且匈奴之力 旣未足以伸其所大欲 而奪一郡 殺掠數千人之利 彼又不以動其心 則我勿賂而已 勿賂 而彼以爲辭 則對曰 爾何功於吾 歲欲吾賂 吾有戰而已 賂不可得也 雖然 天下之人 必曰 此愚人之計也 天下 孰不知賂之爲害 而勿賂之爲利 顧勢不可耳 愚以爲不然 當今夷狄之勢 如漢七國之勢 昔者 高祖 急於滅項籍 故擧數千里之地 以王諸將 項籍死 天下定 而諸將之地 因遂不可削 當是時 非劉氏而王者 八國 高祖 懼其且爲變 故大封吳楚齊趙同姓之國 以制之 旣而 信越布綰 皆誅死 而吳楚齊趙之强 反無以制 當是時 諸侯王 雖名爲臣 而其實莫不有帝制之心 膠東膠西濟南 又從而和之 於是 擅爵人 赦死罪 戴黃屋 刺客公行 匕首交於京師 罪至彰也 勢至逼也 然當時之人 猶且徜徉容與 若不足慮 月不圖歲 朝不計夕 循循而摩之 煦煦而吹之 幸而無大變 以及於孝景之世 有謀臣 曰晁錯 始議削諸侯地 以損其權 天下皆曰 諸侯必且反 錯曰 固也 削亦反 不削 亦反 削之 則反疾而禍小 不削 則反遲而禍大 吾懼其不及今反也 天下皆曰晁錯 愚 吁 七國之禍 期於不免 與其發於遠而禍大 不若發於近而禍小 以小禍易大禍 雖三尺童子 皆知其當然 而其所以不與錯者 彼皆不知其勢將有遠禍 與知其勢將有遠禍 而度己不及見 謂可以寄之後人 以苟免吾身者也 然則錯爲一身謀 則愚 而爲天下謀 則智 人君 又安可捨天下之謀 而用一身之謀哉 今者 匈奴之彊 不減於七國 而天下之人 又用當時之議 因循維持 以至於今 方且以爲無事 而愚以爲天下之大計 不如勿賂 勿賂 則變疾而禍小 賂之 則變遲而禍大 畏其疾也 不若畏其大 樂其遲也 不若樂其小 天下之勢 如坐弊船之中 駸駸乎將入於深淵 不及其尙淺也 舍之 而求所以自生之道 而以濡足爲解者 是 固夫覆溺之道也 聖人 除患於未萌然後 能轉禍而爲福 今也 不幸養之 以至此 而近憂小患 又憚 而不決 則是遠憂大患終不可去也 赤壁之戰 惟周瑜呂蒙 知其勝 伐吳之役 惟羊祜張華以爲是 然則宏遠深切之謀 固不能合庸人之意 此晁錯所以爲愚也

雖然 錯之謀 猶有遺憾 何者 錯知七國必反 而不爲備反之計 山東變起 而關內騷動 今者 匈奴之禍 又不若七國之難制 七國反 中原半爲敵國 匈奴叛 中國以全制其後 此又易爲謀也 然則謀之奈何 曰 匈奴之計 不過三 一曰聲 二曰形 三曰實 匈奴謂中國怯久矣 以吾爲終不敢與之抗 且其心 嘗欲固前好 而得厚賂以養其力 今也遽絶之 彼必曰戰而勝 不如坐而得賂之爲利也 華人怯 吾可以先聲 脇之 彼將復賂我 於是 宣言於遠近 我將以某日 圍某所 以某日 攻某所 如此謂之聲 命邊郡 休士卒 偃旗鼓 寂然若不聞其聲 聲旣不能動 則彼之計 將出於形 除道翦棘 多爲疑兵以臨吾城 如此謂之形 深溝固壘 淸野以待 寂然若不見其形 形又不能動 則技止此矣 將遂練兵秣馬 以出於實 實而與之戰 破之易耳 彼之計 必先出於聲與形而後 出於實者 出於聲與形 期我懼而以重賂請和也 出於實 不得已而與我戰 以幸一時之勝也 夫勇者 可以施之於怯 不可以施之於智 今夫叫呼跳踉 以氣先者 世之所謂善鬪者也 雖然 蓄全力以待之 則未始不勝 彼叫呼者 聲也 跳踉者 形也 無以待之 則聲與形者 亦足以乘人於卒 不然 徒自弊其力於無用之地 是以 不能勝也

 韓許公 節度宣武軍 李師古 忌公嚴整 使來告曰 吾將假道伐滑 公曰 爾能越吾界爲盜耶 有以相待 無爲虛言 滑帥告急 公使謂曰 吾在此 公安無恐 或告除道翦棘 兵且至矣 公曰 兵來不除道也 師古 詐窮 遷延以遁 愚故曰 彼計 出於聲與形 而不能動 則技止此矣 與之戰 破之易耳 方今匈奴之君 有內難 新立 意其必易與 隣國之難 霸王之資也 且天與不取 將受其弊 賈誼 曰 大國之王 幼弱未壯 漢之所置傅相 方握其事 數年之後 大抵皆冠 血氣方剛 漢之傅相 以病而賜罷 當是之時 而欲爲安 雖堯舜 不能 嗚呼 是七國之勢也

- 蘇氏父子之論虜情 大略本此

### 7. 遠慮

- 文如怒馬 奔逸絶塵 而不可羈制 大略老蘇之文 有此一段奇邁奮迅之氣 故讀之往往令人心掉

聖人之道 有經有權有機 是以有民有群臣而又有腹心之臣 曰經者 天下之民 擧知之可也 曰權者 民不得而知矣 群臣知之可也 曰機者 雖群臣 亦不得而知矣 腹心之臣 知之可也 夫使聖人而無權則無以成天下之務 無機則無以濟萬世之功 然皆非天下之民所宜知 而機者 又群臣所不得聞 群臣不得聞 誰與議 不議不濟 然則所謂腹心之臣者 不可一日無也

後世見三代 取天下以仁義而守之以禮樂也 則曰聖人無機 夫取天下與守天下 無機不能 顧三代聖人之機 不若後世之詐 故後世不得見耳

有機也 是以有腹心之臣 禹有益 湯有伊尹 武王有太公望 是三臣者 聞天下之所不聞 知群臣之所不知 禹與湯武 倡其機於上而三臣者 和之於下 以成萬世之功 下而至于桓文 有管仲狐偃 爲之謀主 闔廬有伍員 句踐有范蠡大夫種 高祖之起也 大將 任韓信黥布彭越 裨將 任曹參樊噲滕公灌嬰 游說諸侯 任酈生陸賈樅公 至于奇機密謀 群臣所不與者 唯留侯鄼侯二人 唐太宗之臣 多奇才 而委之深任之密者 亦不過曰房杜

夫君子爲善之心與小人爲惡之心 一也 君子有機 以成其善 小人有機 以成其惡 有機也 雖惡 亦或濟 無機也 雖善 亦不克 是故腹心之臣 不可以一日無也 司馬氏 魏之賊也 有賈充之徒 爲之腹心之臣以濟 陳勝吳廣 秦民之湯武也 無腹心之臣以不克 何則 無腹心之臣者 無機也 有機而泄也 夫無機與有機而泄者 譬如虎豹食人而不知設陷穽 設陷穽而不知以物覆其上者也

 或曰 機者 創業之君所假以濟耳 守成之世 其奚事機 而安用夫腹心之臣 嗚呼 守成之世 能遂熙然如太古之世矣乎 未也 吾未見機之可去也 且夫天下之變 常伏於燕安 田文所謂主少國危 大臣未附 如此等事 何世無之 當是之時而無腹心之臣 可爲寒心哉 昔者高祖之末 天下旣定矣 而又以周勃遺孝惠孝文 武帝之末 天下旣治矣 而又以霍光遺孝昭孝宣 蓋天下雖有泰山之勢 而聖人常以累卵爲心 故雖守成之世 而腹心之臣 不可去也

傳曰 百官總己 以聽于冢宰 彼冢宰者 非腹心之臣 天子安能擧天下之事 委之三年而不置疑于其間邪 又曰 五載 一巡狩 彼無腹心之臣 五載一出 捐千里之畿而誰與守邪 今夫一家之中 必有宗老 一介之士 必有密友 以開心胸 以濟緩急 奈何天子而無腹心之臣乎

近世之君 抗然於上 而使宰相 眇然於下 上下不接而其志不通矣 臣視君如天之遼然而不可親 而君亦如天之視人 泊然無愛之之心也 是以社稷之憂 彼不以爲憂 社稷之喜 彼不以爲喜 君憂不辱 君辱不死 一人譽之則用之 一人毀之則舍之 宰相避嫌畏譏 且不暇 何暇盡心以憂社稷 數遷數易 視相府 如傳舎 百官汎汎於下 而天子惸惸於上 一旦有卒然之憂 吾未見其不顚沛而殞越也

聖人之任腹心之臣也 尊之如父師 愛之如兄弟 握手入卧內 同起居寢食 知無不言 言無不盡 百人譽之 不加密 百人毀之 不加疎 尊其爵 厚其祿 重其權而後 可與議天下之機慮天下之變 太祖用趙中令也 得其道矣 近者 寇萊公 亦誠其人 然與之權輕 故終以見逐 而天下幾有不測之變 然則其必使之可以生人殺人而後 可也

### 8. 御將

### 9. 張益州畫像記

### 10. 族譜引

