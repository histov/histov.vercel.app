---
sidebar_position: 4
toc_max_heading_level: 4
---

# 雅頌

### 御製雅頌序

### 雅頌義例

## 雅頌卷之一

### 詞

#### 虞帝廟迎送神樂歌詞

#### 釣臺詞

### 賦

#### 白鹿洞賦

* 在星子縣廬山下 先生知南康軍時 建書院

白鹿洞賦者 洞主晦翁所作也 翁旣復作書院洞中 又賦其事 以示學者 其詞曰

承后皇之嘉惠 宅廬阜之南畺

閔原田之告病 惕農扈之非良

- 先生 時兼管內勸農事

粤孟冬之旣望 夙余駕乎山之塘

徑北原以東騖 陟李氏之崇岡

- (原註)地名李家山

揆厥號之所繇 得頹址於榛荒

曰昔山人之隱處 至今永久而流芳

- (原註)陳舜兪廬山記云 唐李渤 字濬之 與兄涉 偕隱白鹿洞 後爲江州刺史 乃卽洞創臺榭 環以流水 雜植花木 爲一時之勝

自昇元之有土 始變塾而爲庠

儼衣冠與絃誦 紛濟濟而洋洋

- (原註) 廬山記 又云 南唐昇元中 因洞建學館 置田以給諸生 學者大集 乃以國子監九經李善道爲洞主 掌其敎授 江南野史 亦云 當時 謂之白鹿國庠

在叔季而且然 矧休明之景運

皇穆穆以當天 一軌文而來混

念敦篤於化源 乃搜剔於遺遯

肦黃卷以置郵 廣靑衿之疑問

樂菁莪之長育 拔雋髦而登進

- (原註) 謹按國朝會要 太平興國二年 知江州周述 乞以九經 賜白鹿洞 詔從其請 仍驛送之 六年以洞主明起爲蔡州褒信主簿 旌儒學 榮鄕校也

迨繼照於咸平[眞宗年號]  又增修而罔倦

- (原註) 廬山記又云 咸平五年 敕重修 又塑宣聖十哲之象

旋錫冕而華其歸 琛亦肯堂而詒孫

- (原註) 郭祥正書院記云 祥符初 直史館孫冕 以疾辭于朝 願得白鹿洞以歸老 詔從之 冕未及歸而卒 皇祐五年 其子比部郎中琛 卽學之故阯爲屋 榜曰書堂 俾子弟居而學焉 四方之士來者 亦給其食

悵茂草於熙寧[神宗年號] 尙玆今其奚論

- (原註) 廬山記 熙寧中作 已云鞠爲茂草矣

天旣啓余以堂壇 友又訂余以冊書

- (原註) 尋訪之初 得樵者 指告其處 客楊方子直 遂賛興作之謀 旣而劉淸之子澄 亦裒集 故實來寄

謂此前修之逸跡 復關我聖之宏橅(=模)

亦旣震于余衷 乃謀度而諮諏

尹悉心以綱紀[指星子縣令王之才] 吏竭蹶而奔趨

士釋經而敦事 工殫巧而獻圖

曾日月之幾何 屹廈屋之渠渠

- (原註) 事具呂祖謙伯恭 所作書院記

山䓗瓏而遶舍 水汨㶁而循除

諒昔人之樂此 羌異世而同符

偉章甫之峨峨 抱遺經而來集

豈顓眺聽之爲娛 實覬宮墻之可入

愧余修之不敏 何子望之能給

矧道體之亡窮 又豈一言而可緝

請姑誦其昔聞 庶有開於時習

曰明誠其兩進 抑敬義其偕立

允莘摯之所懷 謹巷顔之攸執

彼靑紫之勢榮 亦何心乎俛拾

亂曰

澗水觸石 鏘鳴璆兮

山木苯䔿 枝相樛兮

彼藏以修 息且遊兮

德崇業茂 聖澤流兮

往者不及 余心憂兮

來者有繼 余將焉求兮

### 琴操

#### 招隱操

## 雅頌卷之二

### 五言絶句

#### 雜記草木 [九首選一]

##### 紅蕉

弱植不自持 芳根爲誰好

雖微九秋榦 丹心中自保

#### 題九日山 [在泉州] 石佛院亂峯軒

巖中老釋子 白髮對靑山

不作看山想 秋雲時往還

#### 奉同張敬夫城南二十詠 [選六] 

- ○城南書院 在潭州善化縣 傍有蘭澗石瀨諸勝 南軒講學于此

##### 東渚

小山幽桂叢 歲暮靄佳色

花落洞庭波 秋風渺何極

##### 船齋

考槃雖在陸 滉瀁水雲深

正爾滄洲趣 難忘魏闕心

##### 蘭澗

光風浮碧澗 蘭杜日猗猗

竟歲無人采 含薰祗自知

##### 山齋

藏書樓上頭 讀書樓下屋

懷哉千載心 俯仰數椽足

##### 石瀨

䟽此竹下渠 漱彼澗中石

暮館繞寒聲 秋空動澄碧

##### 采菱舟

湖平秋水碧 桂棹木蘭舟

一曲菱歌晩 驚飛欲下鷗

#### 題畫卷 [五首選一]

- 范寬[名中正 性寬 故以寬名 唐人 善畫]

山雄雲氣深 樹老風霜勁

下有考槃人 超搖得眞性

#### 次劉秀野蔬食十三詩韻 [選一]

##### 子薑

- (原註)本草云 薑久食去臭 氣通神明 或云 傷心氣 不可多食者 非是

薑云能損心 此謗誰與雪

請論去穢功 神明看朝徹

##### 分水鋪 [在崇安縣] 壁間 讀趙仲縝 [名任卿 號梅川] 留題二十字 戲續其後

水流無彼此 地勢有西東

若識分時異 方知合處同 [(原註)觀者 請下一轉語]

##### 題米元暉畫 [元暉 名友仁 芾之子]

楚山直叢叢 木落秋雲起

向晩一登臺 滄江日千里

##### 觀祝孝友[名次仲 衢州人 善畫]畫卷 爲賦六言一絶 復以其句爲題 作五言四詠 [選一]

天邊雲繞山 江上煙迷樹

不向曉來看 詎知重疊數

##### 祝孝友作枕屛小景 以霜餘茂樹名之 因題此詩

山寒夕飆急 木落洞庭波

幾疊雲屛好 一生秋夢多

#### 墨莊 [劉子澄 藏書之所 先生有記] 五詠 [選一]

##### 君子亭

倚杖臨寒水 披襟立晩風

相逢數君子 爲我說濂翁

#### 百丈山 [在建陽縣 先生有遊記] 六詠 [選四]

##### 石磴

層崖俯深幽 微逕忽中斷

努力一躋攀 前行有奇觀

##### 山門

置屋兩山間 巧當奇絶處

峽束百泉傾 澗激回風度

##### 石臺

出谷轉石稜 俯身窺木末

夕眺嵐翠分 朝隮雲海闊

 ##### 西閣

借此雲窓眠 靜夜心獨苦

安得枕下泉 去作人間雨

#### 雲谷二十六詠

##### 雲谷

寒雲無四時 散漫此山谷

幸乏霖雨姿 何妨媚幽獨

##### 西寮

畬田種胡麻 結草寄林樾

珍重無心人 寒棲弄明月

##### 晦菴

憶昔屛山翁 [劉子翬 字彦沖 居崇安縣之屛山 因以爲號] 示我一言敎 [屛山作先生字辭 有木晦於根 人晦於身之語]

自信久未能 巖棲冀微效

##### 揮手 [臺名]

山臺一揮手 從此斷將迎

不見塵中事 惟聞打麥聲

#### 題劉平甫定庵五詠 [選一]

##### 井泉

開山昔何人 鑿此寒泉井

獨夜漱瓊瑤 泠然發深省

#### 武夷七詠 [選二 ○武夷山 在崇安縣]

##### 天柱峯 [在武夷第一曲 高五千丈]

屹然天一柱 雄鎭斡維東

秪說乾坤大 誰知立極功

##### 洞天

絶壁上千尋 隱約巖栖處

笙鶴去不還 人間自今古

 #### 元範[楊大灋字] 尊兄 示及十梅詩 風格淸新 意寄深遠 吟玩累日 欲和不能 昨夕自白鹿玉澗[在星子縣玉京山]歸 偶得數語 [選四]

##### 寒梅

白玉堂前樹 風淸月影殘

無情三弄笛 遙夜不勝寒

##### 疎梅

玉笛未黃昏 冰灘已淸淺

疎影不勝姸 愁心爲誰遠

##### 落梅

花開已淒涼 花落更愁寂

來歲煙雨時 爲君和鼎實

##### 賦梅

君欲賦梅花 梅花若爲賦

繞樹百千回 句在無言處

#### 武夷精舍雜詠幷序

武夷之溪 東流凡九曲 而五曲爲最深 蓋其山自北而南者 至此而盡聳 全石爲一峰 拔地千尺 上小平處 微戴土 生林木 極蒼翠可玩 而四隤 稍下 則反削而入 如方屋帽者 舊經所謂大隱屛也 屛下兩麓坡坨 旁引還復相抱 抱中 地平廣數畝 抱外 溪水隨山勢 從西北來 四屈折 始過其南 乃復繞山東北流 亦四屈折而出 溪流兩旁 丹崖翠壁 林立環擁 神剜鬼刻 不可名狀 舟行上下者 方左右顧瞻 錯愕之不暇 而忽得平岡長阜 蒼藤茂木 按衍迤靡 膠葛蒙翳 使人心目 曠然以舒 窈然以深 若不可極者 卽精舍之所在也 直屛下兩麓相抱之中 西南向爲屋三間者 仁智堂也 堂左右兩室 左曰隱求 以待棲息 右曰止宿 以延賓友 左麓之外 復前引而右抱 中又自爲一塢 因累石以門之 而命曰石門之塢 別爲屋其中 以俟學者之群居 而取學記 相觀而善之義 命之曰觀善之齋 石門之西少南 又爲屋以居道流 取道書眞誥中語 命之曰寒棲之館 直觀善前山之顚 爲亭 回望大隱屛 最正且盡 取杜子美詩語 名以晩對 其東 出山背臨溪水 因故基爲亭 取胡公語 名以鐵笛 說具本詩注中 寒棲之外 乃植楥列樊 以斷兩麓之口 掩以柴扉 而以武夷精舍之扁揭焉 經始於淳熙[孝宗年號]癸卯之春 其夏四月旣望 堂成而始來居之 四方士友來者亦甚衆 莫不歎其佳勝 而恨它屋之未具不可以久留也 釣磯茶竈 皆在大隱屛西 磯石上平 在溪北岸 竈在溪中流 巨石屹然 可環坐八九人 四面皆深水 當中科臼 自然如竈 可爨以瀹茗 凡溪水九曲左右 皆石壁 無側足之徑 唯南山之南有蹊焉 而精舍乃在溪北 以故 凡出入乎此者 非漁艇不濟 總之 爲賦小詩十有二篇以紀實 若夫晦明昏朝之異候 風烟草木之殊態 以至於人物之相羊 猿鳥之吟嘯 則有一日之間 恍惚萬變 而不可窮者 同好之士 其尙有以發於予所欲言而不及者乎哉

##### 精舍

琴書四十年 幾作山中客

一日茅棟成 居然我泉石

##### 仁智堂

我慙仁知心 偶自愛山水

蒼崖無古今 碧澗日千里

##### 隱求齋

晨窓林影開 夜枕山泉響

隱去復何求 無言道心長

##### 止宿寮

故人肯相尋 共寄一茅宇

山水爲留行 無勞具雞黍

##### 石門塢

朝開雲氣擁 暮掩薜蘿深

自笑晨門者 那知孔氏心

##### 觀善齋

負笈何方來 今朝此同席

日用無餘功 相看俱努力

##### 寒棲館

竹間彼何人 抱甕靡遺力

遙夜更不眠 焚香坐看壁

##### 晩對亭

倚笻南山巓 郤立有晩對

蒼峭矗寒空 落日明影翠

##### 鐵笛亭

(原註)山前舊有奪秀亭 故侍郞胡公明仲 嘗與山之隱者劉君兼道 遊涉而賦詩焉 劉少豪勇 游俠使氣 晩更晦迹 自放山水之間 善吹鐵笛 有穿雲裂石之聲 胡公詩 有更煩橫鐵笛 吹與衆仙聽之句 亭今廢久 一日與客及道士數人 尋其故址 適有笛聲發於林外 悲壯回鬱 巖石皆震 追感舊事 因復作亭 以識其處 仍改今名

何人轟鐵笛 噴薄兩崖開

千載留餘響 猶疑笙鶴來

##### 釣磯

削成蒼石稜 倒影寒潭碧

永日靜垂竿 玆心竟誰識

##### 茶竈

仙翁遺石竈 宛在水中央

飮罷方舟去 茶煙裊細香

##### 漁艇

出載長煙重 歸裝片月輕

千巖猿鶴友 愁絶棹歌聲

#### 謁表伯余宋祐

江上雪意滿 風吹竹林平

先生但堅坐 稚子開柴荊

#### 醉作 [(原註) 七月二十六日夜]

淅淅西風起 濺濺石瀨鳴

有情從是妄 箇裏定無情

### 六言絶句

#### 觀劉氏山館[劉平父所居]壁間所畫 四時景物 各有深趣 因爲六言一絶

絶壑雲浮冉冉 層巖日隱重重

釋子巖中宴坐 行人雪裏迷蹤

#### 鉛山[信州屬縣]立春

雪擁山腰洞口 春廻楚尾吳頭

欲問閩天何處 明朝嶺水南流

## 雅誦卷之三

### 七言絶句

 #### 梅花

溪上寒梅應已開 故人不寄一枝來

天涯豈是無芳物 爲爾無心向酒杯

#### 寄諸同寮

把酒江頭煙雨時 遙知江樹已芳菲

應憐倦客荒茅裏 落盡梅花未得歸

#### 兼山閣雨中

兩山相接雨冥冥 四牖東西萬木靑

面似凍梨頭似雪 後生誰與屬遺經

#### 送籍溪胡丈[名憲 字原中 號籍溪 先生少嘗受學]赴館供職

祖餞衣冠滿道周 此行誰與話端由

心知不作功名計 祗爲蒼生未敢休

#### 寄籍溪胡丈及劉恭父[名珙 ○時 籍溪 以正字 趍朝 先生寄此詩 五峯胡宏作詩 爲籍溪解嘲 先生爲之跋]

1

先生去上芸香閣 閣老新峩豸角冠 [共父自秘書丞除察官]

留取幽人臥空谷 一川風月要人看

2

甕牖前頭翠作屛 晩來相對靜儀刑

浮雲一任閒舒卷 萬古靑山只麽靑 [可見先生任道自重之意]

#### 復齋偶題[屛山深於易學 家有東西二齋 東以復名 西以蒙名]

出入無時是此心 豈知雞犬易追尋

請看屛上初爻旨 便識名齋用意深

#### 克己

寶鑑當年照膽寒 向來埋沒太無端

秪今垢盡明全見 還得當年寶鑑看

#### 曾點

春服初成麗景遲 步隨流水玩晴漪

微吟緩節歸來晩 一任輕風拂面吹

#### 春日

勝日尋芳泗水濱 無邊光景一時新

等閒識得東風面 萬紫千紅總是春

#### 春日偶作

聞道西園春色深 急穿芒屩去登臨

千葩萬蕊爭紅紫 誰識乾坤造化心

#### 觀書有感

1

半畝方塘一鑑開 天光雲影共徘徊

問渠那得淸如許 爲有源頭活水來 [言日新之功]

 2  

昨夜江邊春水生 蒙衝巨艦一毛輕

向來枉費推移力 此日中流自在行 [言力致之效]

#### 題西林院壁[西林院 在劍浦縣 先生嘗館於惟可師之達觀軒 往來受敎於延平李先生 時年三十二歲]

巾屨翛然一鉢囊 何妨且住贊公房

却嫌宴坐觀心處 不奈簷花抵死香 [原註 簷前有柚花]

#### 示西林可師

1

身世年來欲兩忘 一春隨意住僧房

行逢舊隱低回久 綠樹鶯啼淸晝長

 2  

幽居四畔只空林 啼鳥落花春意深

獨宿塵龕無夢寐 五更山月照寒衾

#### 聞二十八日之報喜而成詩 [紹興辛巳 完顔亮 死於瓜洲 卽十一月二十八日]

1

漢節熒煌直北馳 皇家卜世萬年期

東京盛德符高祖 說與中原父老知

2

恭惟大號久風馳 淸蹕傳呼却未期

此日不須勞玉趾 寸心那得侍臣知

#### 次子有聞捷韻

孤臣殘疾臥空林 不奈憂時一寸心

誰遣捷書來蓽戶 眞同百蟄聽雷音

#### 入瑞巖[在崇安縣]道間 得四絶句 呈彦集[劉子翔字 韞之子 先生妹壻]充父[劉珫字]二兄 [選一]

淸溪流過碧山頭 空水澄鮮一色秋

隔斷紅塵三十里 白雲黃葉共悠悠

#### 壽母生朝

1

敬爲生朝擧一觴 短歌歌罷意偏長

願言壽考宜孫子 綠鬢朱顔樂未央

2

陰澹園林歲欲霜 怪來和氣滿中堂

要知積善功夫巧 變得人間作壽鄕

#### 偶題

1

門外靑山翠紫堆 幅巾終日面崔嵬

只看雲斷成飛雨 不道雲從底處來

2

步隨流水覓溪源 行到源頭却惘然

始悟眞源行不到 倚笻隨處弄潺湲

#### 用西林舊韻

1

一自籃輿去不回 故山空鎖舊池臺

傷心觸目經行處 幾度親陪杖屨來

2

上疏歸來空皂囊 未妨隨意宿僧房

舊題歲月那堪數 慙愧平生一瓣香

#### 次韻傅丈[名自得 字安道 嘗爲先生序韋齋集]武夷道中

常記桐城[安慶府屬縣]十載前 幾回風雨對床眠

他年空憶今年事 却說黃亭[在武夷山]共惘然