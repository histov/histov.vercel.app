---
sidebar_position: 4
toc_max_heading_level: 4
---

# 雅頌(3)

## 雅誦卷之三

### 七言絶句

 #### 梅花

溪上寒梅應已開 故人不寄一枝來

天涯豈是無芳物 爲爾無心向酒杯

#### 寄諸同寮

把酒江頭煙雨時 遙知江樹已芳菲

應憐倦客荒茅裏 落盡梅花未得歸

#### 兼山閣雨中

兩山相接雨冥冥 四牖東西萬木靑

面似凍梨頭似雪 後生誰與屬遺經

#### 送籍溪胡丈[名憲 字原中 號籍溪 先生少嘗受學]赴館供職

祖餞衣冠滿道周 此行誰與話端由

心知不作功名計 祗爲蒼生未敢休

#### 寄籍溪胡丈及劉恭父[名珙 ○時 籍溪 以正字 趍朝 先生寄此詩 五峯胡宏作詩 爲籍溪解嘲 先生爲之跋]

1

先生去上芸香閣 閣老新峩豸角冠 [共父自秘書丞除察官]

留取幽人臥空谷 一川風月要人看

2

甕牖前頭翠作屛 晩來相對靜儀刑

浮雲一任閒舒卷 萬古靑山只麽靑 [可見先生任道自重之意]

#### 復齋偶題[屛山深於易學 家有東西二齋 東以復名 西以蒙名]

出入無時是此心 豈知雞犬易追尋

請看屛上初爻旨 便識名齋用意深

#### 克己

寶鑑當年照膽寒 向來埋沒太無端

秪今垢盡明全見 還得當年寶鑑看

#### 曾點

春服初成麗景遲 步隨流水玩晴漪

微吟緩節歸來晩 一任輕風拂面吹

#### 春日

勝日尋芳泗水濱 無邊光景一時新

等閒識得東風面 萬紫千紅總是春

#### 春日偶作

聞道西園春色深 急穿芒屩去登臨

千葩萬蕊爭紅紫 誰識乾坤造化心

#### 觀書有感

1

半畝方塘一鑑開 天光雲影共徘徊

問渠那得淸如許 爲有源頭活水來 [言日新之功]

 2  

昨夜江邊春水生 蒙衝巨艦一毛輕

向來枉費推移力 此日中流自在行 [言力致之效]

#### 題西林院壁[西林院 在劍浦縣 先生嘗館於惟可師之達觀軒 往來受敎於延平李先生 時年三十二歲]

巾屨翛然一鉢囊 何妨且住贊公房

却嫌宴坐觀心處 不奈簷花抵死香 [原註 簷前有柚花]

#### 示西林可師

1

身世年來欲兩忘 一春隨意住僧房

行逢舊隱低回久 綠樹鶯啼淸晝長

 2  

幽居四畔只空林 啼鳥落花春意深

獨宿塵龕無夢寐 五更山月照寒衾

#### 聞二十八日之報喜而成詩 [紹興辛巳 完顔亮 死於瓜洲 卽十一月二十八日]

1

漢節熒煌直北馳 皇家卜世萬年期

東京盛德符高祖 說與中原父老知

2

恭惟大號久風馳 淸蹕傳呼却未期

此日不須勞玉趾 寸心那得侍臣知

#### 次子有聞捷韻

孤臣殘疾臥空林 不奈憂時一寸心

誰遣捷書來蓽戶 眞同百蟄聽雷音

#### 入瑞巖[在崇安縣]道間 得四絶句 呈彦集[劉子翔字 韞之子 先生妹壻]充父[劉珫字]二兄 [選一]

淸溪流過碧山頭 空水澄鮮一色秋

隔斷紅塵三十里 白雲黃葉共悠悠

#### 壽母生朝

1

敬爲生朝擧一觴 短歌歌罷意偏長

願言壽考宜孫子 綠鬢朱顔樂未央

2

陰澹園林歲欲霜 怪來和氣滿中堂

要知積善功夫巧 變得人間作壽鄕

#### 偶題

1

門外靑山翠紫堆 幅巾終日面崔嵬

只看雲斷成飛雨 不道雲從底處來

2

步隨流水覓溪源 行到源頭却惘然

始悟眞源行不到 倚笻隨處弄潺湲

#### 用西林舊韻

1

一自籃輿去不回 故山空鎖舊池臺

傷心觸目經行處 幾度親陪杖屨來

2

上疏歸來空皂囊 未妨隨意宿僧房

舊題歲月那堪數 慙愧平生一瓣香

#### 次韻傅丈[名自得 字安道 嘗爲先生序韋齋集]武夷道中

常記桐城[安慶府屬縣]十載前 幾回風雨對床眠

他年空憶今年事 却說黃亭[在武夷山]共惘然